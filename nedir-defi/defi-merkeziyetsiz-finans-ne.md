# Merkeziyetsiz finans \(DeFi\) ne demek?

DeFi 'Decentralized Finance' ya da Türkçe çevirisiyle 'merkeziyetsiz finans', özünde günümüzdeki finans sisteminde yaşanan sıkıntıların nedeninin bu alandaki aktörlerinin mevcut yapıları olduğunu düşünen ve buna karşı kökten farklı bir sistem ortaya koymaya çalışan harekete verilen ad. 

Merkeziyetsiz finansın neleri nasıl yapmayı hedeflediğine geçmeden önce yukarıda bahsettiğimiz sıkıntılar neler imiş, dilerseniz kısaca onlara bir göz atalım: 

### Nedir finans sisteminin sıkıntıları?

Öncelikle finans şu anki hali ile yavaş bir sektör. Neden? Çünkü sektörün oyuncuları zaman içinde o kadar büyüdüler ki özellikle karar ve işleyiş mekanizmaları açısından hantallaştılar. Teknolojik olarak bundan 30-40 yıl önce kurulmuş, günümüz ihtiyaçlarına cevap vermekten uzak eski mimari yapılara sahipler. Her bir oyuncu eskinin rekabet anlayışı ile kendi sistemini kurmuş ve dışarıya sıkı sıkıya kapatmış. Hiçbirinin sistemi diğeri ile konuşmuyor. Standartlaşma yok denecek kadar az.

Tabii yavaşlığın bir başka nedeni de, genelde coğrafi kısıtlar nedeniyle iş yaptıkları ülkelerin mevzuat ve denetimlerden kaynaklanmakta. Yapılan her bir yenilik için onlarca görüş ve onay alınması gerekiyor.

Sonra artık yavaş yavaş doyuma ulaşıyor sektör. Bireysel müşterileri düşünün. Yeterli kredibilitesi olanların her birinin cebinde bir düzine kart, kullandıkları birkaç tane banka hesabı var. Keza kurumsal yapılar için de aynısı geçerli. Finans ürünleri emtia haline dönmüş durumda, kim ne kadar ucuza hizmet sunarsa müşteriler oraya yöneliyor.

Peki mevcut oyuncular ucuza hizmet sunabiliyorlar mı? Şaşaalı genel merkezler, o merkezlerdeki müdürlerin arabaları, şoförleri derken masraflar arşa çıkmış durumda. Birinin bu masrafları karşılaması gerek ama öte yandan hissedarlar da kâr beklentisi içinde.

Finans sistemi tabii ki bu sıkıntıların farkında ki, son yıllarda kendisini geliştirmek için ciddi bir efor sarfediyor. Özellikle Fintech olarak adlandırdığımız sistemin oyuncularını yeni teknolojilere adapte etmek için ortaya çıkmış pek çok kurum içi ve kurum dışı girişim söz konusu.

### Ya müşteriler? <a id="ya-m&#xFC;&#x15F;teriler"></a>

Yukarıda yazdığımız genelde sistemin mevcut aktörlerinin sıkıntıları. Peki ya bireyler? Onlar verilen hizmetten memnun mu?

Özellikle Fintech alanındaki teknolojik girişimlerin finans kurumlarının dijitalleşmesine yaptıkları katkının hizmet kalitesine de yansıdığını söylemek yanlış olmaz. Ancak, insan hep daha iyisini isteyen ve bekleyen bir varlık. "Neden daha hızlı hizmet almayayım, neden daha da ucuza olmasın aldığım hizmet?" soruları  akılları hep meşgul ediyor. 

Bir başka problem; Bir finans kurumu ile çalışmaya başlarken onlarca bilgi ve belge vermek zorunda müşteri. Hadi hesap açarken nispeten kolay; hizmeti ayağınıza kadar getiriyorlar. Ya hesap kapatmaya çalışırken yaşanan çile? Ondan sonra başka bir kuruma geçildiğinde, aynı bilgileri ve belgeleri tekrar vermek, adeta bir kısır döngü içinde kalmak.

Peki ya bizden aldıkları, kampanya benzeri taktikler ile izin koparıp pazarlamacılara sundukları kişisel bilgilerimiz?

Keza [sistemlerin hack edilmesi ve kredi kartı bilgilerinin çalınması](https://www.bbc.com/turkce/haberler-turkiye-50746265) da artık olağan karşılamaya başladığımız modern çağ problemleri arasına girdiler bile.

Bunlar sisteme girebilen ve hizmet alan mevcut kitlenin yaşadığı sorunlar. Öte yandan bir de hepimizin rahat yaşamları ardında göz ardı ettiğimiz çok büyük bir kesim daha var. Dünya Bankası tarafından 1.7 milyar kişi olduğu [tahmin edilen](https://www.worldbank.org/en/news/press-release/2018/04/19/financial-inclusion-on-the-rise-but-gaps-remain-global-findex-database-shows) finans sistemine erişimi olmayan kesim. Ya onlar ne olacak? Onların bu sistemi kullanma hakları yok mu?

### Merkeziyetsiz finans bu sorunlara karşı ne öneriyor? <a id="merkeziyetsiz-finans-ne-yapacak-bunlara"></a>

İşte merkeziyetsiz finans ya da DeFi denen hareket, mevcut finans aktörlerinden bambaşka bir oyun planı ile ortaya çıkıyor. Amaç dijital dünyada gerçekleşen finans işlemlerinde aracıların verdiği hizmeti dağıtık yapılara kaydırarak, herhangi bir kişinin herhangi bir yerden borç alma, verme, sigorta alma, ya da dijital varlıklara yatırım yapabilmesine imkân vermek.

Nasıl sağlanıyor bu? Öncelikle sistem merkezi olmayan dağıtık yönetim esasına göre kuruluyor. Sistemin ve dijital varlıkların korunması blokzincir tarafından sağlanıyor. Keza sistemin yönetimi de aynı şekilde demokratik bir biçimde blokzincir üzerinden yürüyor \(en azından vizyon olarak\). Bunun yanında kurulan sistemler birbirleri ile konuşabiliyorlar. İşlemleri gerçekleştiren bir merkezi yapı yok, onun yerine akıllı kontrat denen küçük yazılımlar var. 

Bu yapmaktaki temel amaç ve motivasyon ne? Finansal işlemleri gerçekleştirirken, hizmet veren ve hizmeti alan arasındaki ilişkide, gücü olabildiğince bireye verebilmek.

Nedir bu güç? Finansal hizmet aldığı ya da varlığını emanet ettiği yapılarda merkezi bir yönetimin keyfi kararlarından etkilenmemek. Kişisel bilgilerinin yönetiminde bütün kontrolü kendinde tutmak. Nasıl bir kontrol bu? Şifreleme ve anahtarlar aracılığıyla kendine ait bilgilerin tamamını değil, sadece bilginin geçerli ve kendisine ait olduğunu kanıtlayan kısımları kurumlar le paylaşmak. İstediği zaman varlığını bir yapıdan diğerine rahatça geçirebilmek; bunu yaparken de gerekli bilgilerin istediği kadarını yeni kuruma verirken, ayrıldığı kurumun kişisel bilgilerine erişimini anında kesmek.

### DeFi'nin temel prensipleri ne?

Kurucularının ortak özelliği blokzincir sistemleri üzerine girişimler olmaları. Girişimlerin çıkış amacı kurulduktan sonra benzer sıkıntıları paylaşmaları ve vizyonları da silo halinde organize olmuş mevcut finansal altyapıları değiştirmek. [Ana prensipleri](https://medium.com/defi-network/opening-defi-42a5afdb71e0) ise şu üç konu:

* _Karşılıklı kullanılabilirlik ve açık kaynak_: Bütün projelerin kurulurken karşılıklı kullanılabilir olmasına dikkat etmek. Bunun için de özellikle açık kaynak kullanmak. Böylece bütün projelerin daha kuruluşları sırasında birbirlerini inceleyerek ileri aşamalarda birlikte nasıl çalışabilecekleri ile ilgili ortak bir bilinç oluşturmak.
* _Ulaşılabilirlik ve finansal kapsayıcılık_: İnternet bağlantısı olan herkesin ulaşabileceği bir finansal sistem hayali. Aynı şekilde “değer”in \(ya da bir varlığın\) kişinin coğrafi konumundan bağımsız olarak dünyada serbestçe dolaşabilmesi.
* _Finansal şeffaflık_: Finansal hizmetlerin şeffaf olmayan silolarda tutulması yerine kişilerin gizliliği konusunu saklı tutmak kaydıyla tüm piyasa bilgisinin tüm katılımcılara açık olduğu bir sistem inancı.

Bir sonraki bölümümüzde, DeFi'nin nasıl ortaya çıktığına bakalım hep birlikte. 

