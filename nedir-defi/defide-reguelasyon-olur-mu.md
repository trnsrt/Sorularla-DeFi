# DeFi'de regülasyon olur mu?

Merkeziyetsiz Finans alanında en çetrefilli alanlardan bir tanesi regülasyonlar. Gelin bu bölümümüzde neden zor olduğundan bahsedelim, kanun koyucuların önceliklerine bakalım ve yakınlarda yayınlanmış bir kaynağı referans alarak regülasyon konusunda temel çerçeve çıkarmaya çalışalım. 

### Regülasyon ve denetim açısından DeFi'nin klasik finansa göre farklılıkları

Hepimizin bildiği gibi klasik finans kurumlarının en büyük gider kalemlerinden biri regülasyonlara uyumluluk. Peki kanuni otoriteler çok mu üzerine gidiyor finans kurumlarının? İşin aslını sorarsanız, hayır. Kanuni otoritelerin yatırımcıları korumak amacıyla finans kurumlarının üzerine gitmesi gayet normal. Zira, doğası gereği klasik finans denetime tâbi olmak zorunda, ancak bu DeFi için geçerli olmayabilir. Neden? İki temel nedeni var: 

#### Müşteri varlığını tutma

En büyük nedeni, klasik finans kurumlarının müşterilerin varlıklarını emanet alması. Başkasının varlığını tutmak büyük bir sorumluluk ve bunun karşılığı olarak da belli regülasyon ve denetimlere hazırlıklı olmak durumundasınıız. 

Merkeziyetsiz finans için durum biraz daha farklı: DeFi ürünleri dediğimiz protokoller aslında birer uygulama yani yazılım ve bu ürünler müşteri hesaplarını emanet almıyorlar. Varlığın kontrolü her zaman kullanıcının elinde. Kullanıcı, dijital cüzdanında tuttuğu varlığı istediği noktada DeFi protokolünün web sitesine girerek bağlar, işlemini yapar ama işlem sonrası da varlık müşteri cüzdanında durur. 

Kimi durumlarda, örneğin bir merkeziyetsiz borsanın havuzuna yatırım yaptığında havuza kilitlediği varlık karşılığında kendisine verilen havuz katılım payını cüzdanında tutar ve istediği zaman bu payı geri verip kripto varlıklarını geri alır \(nasıl olduğunu bir sonraki kısımda bulunan 'Uniswap ve DeFi'nin merkeziyetsiz borsaları bölümünde detaylıca okuyabilirsiniz\). 

#### Coğrafi sınırlar 

Klasik finansın bir başka özelliği de, fiziki dünyamızın coğrafi sınırları içinde hareket etmesi. Dolayısıyla, klasik finans kurumlar hangi coğrafyada iş yapıyorlar ise, o coğrafyanın kanun koyucusunun koyduğu kurallara uymak zorundadırlar. 

Merkeziyetsiz finans, bu alanda da klasik kardeşinden ayrışıyor. Zira, dijital dünyada fiziki sınırlar yok \(en azından teoride\). Kripto dünyasında ise şifreleme sayesinde varlıkları transparan olarak görsek de, sahipleri konusunda bir mahremiyet söz konusu. Varlık sahibinin kim olduğunu anlayamadığımız gibi hangi ülke içinde bulunduğunu da bilemiyoruz. İşte bu nedenle, merkeziyetsiz finansın bir ülke tarafından regüle edilmesi zor görünüyor. 

### DeFi nasıl regüle edilecek? Edilmeli mi?

Yukarıdaki iki temel kritere bakarak 'Merkeziyetsiz finans kullanırken güç kullanıcının elinde dolayısıyla sorumluluk da onda, zaten DeFi ürünleri herkese açık olma prensibinden hareket eden kripto dünyasında yaşayan servisler, o nedenle bu alanda regülasyon olmamalı' şeklinde bir argüman getirilebilir. Kişisel kanım, bu argümanın büyük resmi kaçırma ve DeFi'nin geniş kesimlere yaygınlaşmasını engelleme gibi risklere yol açabileceği şeklinde. 

DeFi'nin regüle edilmemesi, onu ancak ileri seviye finansal okur-yazarlığı olan ve yüksek risk almayı seven marjinal bir kesim tarafından kullanılır halde bırakabilir. Hızlı gelişen, henüz olgunlaşmaya başlamamış bu sektöre risk algısı düşük, yeterince okuryazarlığı olmayan kitlenin çevresinden duyduğu 'yüksek kazanç' hikayeleri ile giriş yapması, beraberinde felaket senaryolarını da getirebilir. Bu alanda ortaya çıkacak 'scam' olarak adlandırılabilecek projelerin bu kişilerin paralarını alıp kaçması gibi somut örneklerden, aşırı para girişinin getireceği risk algısının bozulması ve fiyatların geçici olarak şişmesi gibi soyut konulara uzanan pek çok konu hayatımıza girebilir. 

#### Kim regüle edebilir?

Burada belki de en bilinmez konu DeFi'yi kimin regüle edeceğinde düğümleniyor. Dışarıdan birileri mi regüle edecek bu yapıları, örneğin devletler ve kanun koyucular mı, yoksa sektör kendi kendini mi denetleyecek? 

Devletler, kendi vatandaşlarının haklarını korumak adına bu alanı denetlemek isteyeceklerdir. Ancak bunun o kadar kolay olmayacağını belirtmek gerekiyor. Zira DeFi projelerinin ülkeden ülkeye farklı beklentilere göre farklı ürün sunmalarını beklemek şu aşamada oldukça zor. Devletler kendi belirledikleri çerçevelere uymayan ürünlere iletişimi kısıtlama gibi bir yola gidebilirler. Bunun bir parça etkisi olacağı düşünülse de, aslında olayın bir başka boyutu daha olduğu unutulmamalı. 

Yasaklama ya da kısıtlama yerine bu alandaki faaliyetlere izin vererek, vatandaşların elde ettiği gelirden vergi almak, devletler için çok daha makul bir yol gibi görünüyor. Zira, kısıtlama getiremeye çalışsanız bile  ürünü kullanmak isteyenlerin şifreli dünyada pek çok alternatifi olduğundan dolayı, bu durum sadece bu kullanıcıların yer altına inmesine, devletlerin de ekstra vergiden mahrum kalmasına yol açar. 

Bir başka konuda, kısıtlamanın ya da kullanılacak servislere lisans benzeri izin vermeye çalışmanın kanuni otoriteler açısından oldukça zor olacağı. DeFi dünyası, her hafta yeni bir ürünün çıktığı bir alan. İlk kullanıma sunulduklarında yüksek risk içerseler de bunlara erken yatırım yapmak isteyen hatırı sayılır bir kitle var. Neden? Bu ürünlere ilk yatırım yapanların, hem kullanıcı olarak aldıkları faiz benzeri getiriler, hem de yönetim tokenlarına erken aşamada daha ağırlıklı bir şekilde sahip olmaları nedeniyle çok ciddi kârlar elde edebiliyor. Şimdi, kullanıcıların, bu ürünlerden yararlanmak için devletlerin onlara izin vermesini beklemesini istemek çok gerçekçi bir senaryo gibi gözükmüyor. 

Öte yandan kanun koyucular konuya daha geniş ve uzun vadeli perspektiften bakmak zorundalar. Bu da tüm bir ekosistemi düşünmeyi gerektiriyor. Eğer, bu alanda ciddi bir para akışı dönecek ise, yapılacak girişimler, bu girişimler sonucu oluşan tokenler ve bu tokenler sayesinde gelir kazanan girişimci ve yatırımcıların nihayetinde elde ettikleri geliri ülke sınırları içinde harcayacakları varsayıldığında, oluşabilecek büyük bir ekonomik katma değerin önüne geçilmemesi tam tersine desteklenmesi en mantıklı yol. Burada da DeFi aktörlerine 'nasıl bir teşvik istersiniz?' diye sorsanız, muhtemelen verecekleri cevap 'gölge etme başka ihsan istemem' olacaktır. 

Burada en doğru çözüm, kanun koyucuların belli çerçeveler belirlemesi olabilir. Ancak burada da, kanun koyucular 'ufak bir oyun alanı belirle, gerisini yasakla' gibi bir refleks içinde olabiliyorlar.  Bu yaklaşım maalesef bu dünya için efektif sonuçlar vermeyebilir. Daha akıllıca bir yöntem 'kırmızı çizgileri dar tutarak, olabildiğince geniş bir oyun alanı bırak' olabilir. 

