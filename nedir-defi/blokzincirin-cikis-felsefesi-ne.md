# Blokzincirin çıkış felsefesi ne?

İlk önce sık sorulan bir soruyla başlayalım: “Blokzincir nedir?”. Buna hepimizin ayrı bir yorumu var. Bana sorduklarında ise tek cümle ile cevabım: “Dijital dünyada, ikili her tür ilişkide aracılık yapanları ortadan kaldırmayı hedefleyen felsefenin yarattığı teknoloji” oluyor.

Gelin dilerseniz blokzincirin temelinde yattığını düşündüğüm bu felsefenin çıkış noktasına kısaca göz atalım. İşin özü aslında bir 'güç çekişmesi'[1](broken-reference) ve kökü insanlık tarihinin başlangıcına kadar gidiyor. Çekişmenin bir tarafında 'birey' diğer tarafında ise 'bireyin sahip olduğu her tür varlık, hak ve özgürlükleri sınırlamaya (ya da onlara sahip olmaya) çalışan yapılar' var.

Yukarıdaki cümleyi okuduğunuz zaman, bu yapıların eylemlerini hemen 'haksız' bir sahiplenme olarak değerlendirmeyin lütfen. Aslında bireyler, genelde gönüllü olarak ya da bilerek bu yapılara izin veriyorlar; sonuçta ortada adı konulmamış bir “sosyal ya da ticari kontrat” var. Örneğin, toplum içinde güvenli ve huzurlu yaşamak istiyorsanız gayet tabii varlığınızın bir kısmını vergi olarak vereceksiniz; bu hizmetler havadan gelecek değil elbet. Eğer bir işinizi halledebilmek için aracı kullanıyorsanız, gayet tabii o aracı bu hizmeti bir bedel karşılığı size sunacak.

Dijital çağ öncesi analog çağda, yukarıda bahsedilen 'bireyin haklarının kısıtlanması' çok daha gözle görülür şekilde ancak daha kısıtlı bir biçimde yapılıyordu; zira fiziki engeller vardı. Dijital çağ, yavaş yavaş evrilen bu süreci bir anda hızlı çekime aldı. Bireyler ise bu hıza alışamadı. Alışamayınca da, bu dünyadaki hakları, eskisine oranla görülmemiş bir süratle ellerinden alındı. İnsanlar ellerinden alınan bu hakların tam olarak farkına vardı mı, emin değilim; bu kitabı okuyan sizler için belki evet ama toplumun büyük bir kısmı için maalesef hayır.

### Blokzincir neden şimdilerde girdi hayatımıza?

İşte blokzincir, bireyin elindeki özgürlüklerin hızla elinden kaydığını fark edip bu durumu engellemek isteyen bir grup insan tarafından geliştirilen teknolojik bir devrim, daha doğrusu bir evrim. Gündemimize oturma nedeni ise, yeni milenyumun ilk on yılında yaşadığımız iki gelişmeye dayanmakta:

Bu gelişmelerden birincisi, hayatın içine kendini hissettirmeden girip kişilere ait bilgilere 'el koyan' dijital devlerin ileride büyük bir tehlike yaratacağının, kendilerine Şifrepunk (Cypherpunk) adını veren bir grup teknoloji delisi tarafından [2](broken-reference) erken fark edilmesi. El koyma derken kastettiğimiz; internete ayak bastığı andan itibaren kişinin ne yaptığını, kimlerle ilişkiye girdiğinin an be an gözlenmesi, kayıt edilmesi ve kimi durumlarda kısıtlanması gibi kişinin kontrolü altında olmayan eylemler.

İkinci olay ise ekonomi kaynaklı; ABD merkez bankaları topluluğu FED’in 2008 krizine karşı 'sınırsız' denebilecek miktarda parayı finansal sisteme sokması ve bu paranın bireylere değil krizi derinleştiren finans kurumlarının cebine gitmesi. Krizi daha geniş bir alana yaymamak argümanıyla bu paranın riskli yatırımların kurtarılmasında kullanılması sonucu risk/getiri dengesinin bozulması. Bunun sonucu olarak, uzun vadede bu riskli yatırımların yarattığı hasarların bedelini yatırımı yapanların değil krizde bir suçu olmayan bireylerin ödemesi.

### Arkasında yatan temel gelişmeler neler?

Blokzincir teknolojisini kullanan ilk ürün olan Bitcoin, yukarıdaki iki gelişmeye tepki gösteren felsefenin ürünü. “Acaba dijital dünyada varlıklarıma hiçbir kısıtlama olmadan sahip olabilir miyim ve bu varlıkları istediğim kişiye istediğim şekilde herhangi bir aracıya gerek duymadan transfer edebilir miyim?” sorularından hareketle yapılan çalışmalardan ortaya çıkan bir sonuç.

Bitcoin'in dünyaya gelmesinin öyle gelişigüzel bir süreç ya da ağaç kavuğundan çıkar gibi bir anda olmadığının altını çizelim. Üç kritik teknolojik gelişmenin artık olgunlaşmaya başlaması, bize Bitcoin denen ürünü verdi:

Bunlardan birincisi, aslında bize dijital hayatın nimetlerini de getiren '_**internet**_'. İnternetin önemi oldukça büyük, zira 'aracıları ortadan kaldırmak' derken aslında 'merkezi olan aracıları ve onlara olan ihtiyacı' kastediyoruz. Bunun yolu da bu aracılık hizmetini genele dağıtmak, tek bir elden çıkmasına (bir nevi tekel olmasına) engel olarak demokratikleştirmekten geçiyor. Dağıtılmış hizmeti verebilmesi için bu parçaların birbirleriyle iletişimde olması gerek, dolayısıyla bir ağın parçası olmalılar. Bunu da internet dediğimiz ağ sağlıyor. Yani, blokzincir teknolojisini 1950 yılında düşünmüş olsanız da gerçekleştirmeniz imkansızdı!

İkincisi, dijital dünyada bireyin kendine ait varlıkların sahipliğini kanıtlayabilmesi. Bunun için bireyin dijital varlıklarının tek, kopyalanamaz ve değiştirilemez olması gerek. Aynı zamanda, bireyin bu varlıklar üzerinde yalnızca kendisinin hak iddia edebilmesi için dijital bir kimliğe sahip olması zorunlu. İşte bunları sağlayabilmek için de 80’li yılların başından itibaren gelişmeye başlayan '_**şifreleme teknolojilerinin**_' olgunlaşması ve kendini tam olarak kanıtlaması gerekiyordu.

2000’li yıllara gelindiğinde, artık gitgide olgunlaşmaya başlayan internet ve şifreleme teknolojilerinin üzerine Satoshi Nakamoto olarak adlandırılan kişi/grup üçüncü kritik konuyu geliştirdi. Adeta yağ, un ve şekeri bir araya getirip kıvamında bir helva sundu bizlere. Bu dâhiyane fikir, dağıtılmış bir şekilde birbirinden uzakta duran makinelerin ortak hareket edip karar verebilmesini sağlayan bir '_**uzlaşma mekanizması**_' idi. Bu sayede, binlerce makine herhangi bir merkezi otoriteden direktif almadan, tamamen serbest bir biçimde oniki yıldır tık demeden çalışan bir sistemi yürütüyorlar. İşte devrim de tam burada.

### Bundan sonra neler göreceğiz?

Blokzincir, yukarıda bahsettiğimiz birey-merkezi yapı çekişmesi içinde bireyin eline verilmiş bir araç. Bireyler bu araçları ne kadar kullanacak, bu araçlara ne kadar adapte olacak onu tabii ki zaman gösterecek. [Cambridge Analytica](https://www.theguardian.com/news/series/cambridge-analytica-files) ya da [2019 Aralık ayında ülkemizde yaşanan 460 binden fazla kredi kartı bilgisinin çalınması](https://www.bbc.com/turkce/haberler-turkiye-50746265) gibi skandallar bu alandaki farkındalığı artırmak anlamında az da olsa etkili oldular.

Bireylerin hak alanını genişletmek fikrinden ortaya çıkan blokzincir teknolojisi aslında aracıların olduğu her alanda işe yarayabileceği umuduyla kurumsal tarafa da sıçradı. Ağırlıklı olarak şirketler tarafından kullanılan özel blokzincirler de gelişme aşamasında. Amaç herhangi bir ticari ilişkide yaratılan katma değerden aracıların aldığı pay üzerinde kullanıcıların daha fazla hak iddia edebilmesi. Önümüzdeki yıllarda, özel blokzincirlerin gerekliliği konusunu tartışmaya devam edeceğiz gibi görünüyor. Zira kurumsal alanda daha büyük potansiyelin, merkezi olmayan veri tabanları kullanımında olduğunu söylemek de mümkün.

Elbette bu teknolojinin kullanımı sırasında ülke yönetimleri kendi coğrafi bölgelerinde belli düzenlemeler koymaya çalışacaklar. Umarız merkezi yönetimler bu kuralları koyarken dijital dünyada olduğumuzu ve yapılacak her tür baskının bu teknolojinin gerek üretim gerekse kullanımını anında ülke dışına kaçırabileceği gerçeğini göz ardı etmezler.

Gelecekte her ne olursa olsun, önemli olan, artık blokzincir ile bireylere güçlü bir alternatif sunulmuş olması. Bu alternatif sayesinde, merkezi yapıların da kendilerine çeki düzen vermesi sağlanacak. Unutmayalım; rekabet her zaman iyidir.
