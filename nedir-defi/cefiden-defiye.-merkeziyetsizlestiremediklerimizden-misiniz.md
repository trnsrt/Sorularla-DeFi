# DeFi'de nasıl merkeziyetsiz olunuyor?

Son zamanlarda oldukça ön plana çıkan Merkeziyetsiz Finans projeleri ve bu projelere ait yönetim tokenları uzun süredir süregelen bir tartışmayı da alevlendirmiş oldu. Merkeziyetsiz olmak neden önemli, ne zaman ve ne kadar merkeziyetsizlik iyidir? Gelin hep birlikte bakalım

### “Ya hep ya hiç” mi bu merkeziyetsizlik?

Sık sorulan sorulardan biri de şu: DeFi \(Merkeziyetsiz Finans\) gerçekten merkeziyetsiz mi? Merkeziyetsiz olmasının avantajı ne, dezavantajı ne? Aslında bu konu 1-0 gibi iki sonuçlu bir işlem değil. Merkezi bir yapıdan tam merkeziyetsiz bir yapıya doğru genişçe bir yelpaze var - ve bu yelpazenin değişik kısımlarında bulunan her bir alternatif ürünün kendince belli avantajları var.

Ayrıca hangi kritere göre merkeziyetsizlikten bahsediyoruz o da önemli. Sistemin kuruluşu açısından mı, işleyişi bakımından mı, kullanıcıya verdiği güç bakımından mı? Bu kriterleri daha da uzatabiliriz haliyle.

|  |
| :--- |


![](../.gitbook/assets/010805-defiden-cefiye-flower-field-250016_1280.jpg)

| _Image by_ [_Kohji Asakawa_](https://pixabay.com/users/DeltaWorks-37465/) _from_ [_Pixabay_](https://pixabay.com/?utm_source=link-attribution&utm_medium=referral&utm_campaign=image&utm_content=250016) |
| :--- |


### Nasıl bir yelpaze bu?

Çok genel bakarsak şunu söyleyebiliriz:

Yelpazenin bir ucu **merkezi yapılar** \(CeFi - Centralized Finance olarak da adlandırılıyorlar\) . Bildiğimiz klasik, geleneksel her türlü yapı. Bir genel merkezi olan, bütün ticari sırları ve teknolojisi telifler ile korunan, müşterisini seçen, ona verdiği hizmetlerin kararını kendi veren her tür kurum.

Yelpazenin öbür tarafında ise **tamamen dağıtık yapılar** var ve bu tarafın aslında ucu bucağı yok. Şu ana kadar **deneyimlediğimiz en uç noktası Bitcoin** denebilir: Herhangi bir genel merkezi ya da lideri olmayan, bütün yazılımı açık, sistemin işleyişini sağlayan makinelerin kimseye sormadan girip çıkabildiği, keza kullanıcı olarak kullanmanın hiçbir izin ya da dokümana tâbi olmadığı bir sistem \(ki orada bile yazılımcılar arasındaki gruplaşmalar ve politik savaşlar merkeziyetsizlik konusunda soru işaretleri yaratıyor\).

Finans ve teknoloji dünyası içinde konuştuğumuz her tür uygulama işte yelpazenin bu iki ucunun arasında şimdilik. Örneğin Fintech diye daha önce bahsettiğimiz finans kuruluşlarının teknolojik olarak yenilenmesini sağlamaya çalışan girişimler yelpazenin daha merkeze yakın tarafında yer alırken, DeFi hareketindeki girişimler daha merkeziyetsiz taraftalar.

Yukarıdaki tanımlardan “merkeziyetsiz yapı daha iyidir” gibi bir sonuç çıkarmayın lütfen. Zira yelpazenin her iki tarafının da kendine göre avantajları var. Gelin birkaç soru ile derinine dalalım bu merkeziyetsizlik meselesinin: 

### Hesap sorabiliyor muyum?

CeFi benzeri merkezi yapılar, özellikle bir süredir aramızda olup finansal olarak kuvvetli hale gelenler, göreceli olarak kullanıcıya kafa rahatlığı veriyorlar. Bunun temel nedeni, özellikle finansal dünyanın kırılgan ya da kaygan yapısı içinde dijital varlıklara sahip olmamız nedeniyle başımıza gelebilecek her tür sorunda arkada hesap sorulabilecek bir yapının olması.

Bunu biraz daha açmakta fayda var. Teknik, kodlama, kullanım açısından merkeziyetsiz yapıların, dış denetime daha açık olmaları nedeniyle merkezi yapılara göre daha güvenli olduğu söylenebilir. Ancak “daha güvenli” demek %100 güvenli anlamına gelmiyor. Sorun da zaten o %0.01 ihtimalin gerçekleştiğinde ne olacağı. Merkezi yapılarda sorun olma ihtimali \(hadi diyelim ki bunun yüz katı\) %1 olsun. Sorun olduğunda bu yapılardan hangisinde varlığınızı geri alma ihtimaliniz daha yüksek? Merkezi yapılarda. İşte bu nedenle, henüz yeterli olgunlukta olmadıkları için DeFi yapılarda sizi rahatsız edecek miktarlar ile yatırım/işlem yapmanız asla tavsiye edilmiyor \(Bu arada, [DeFi ürünleri kullananlara belli riskler için sigorta hizmeti sunanlar da olduğunu](https://nexusmutual.io/) belirtelim. Ama henüz yolun başındalar - onlar da kullanım arttıkça zaman geçtikçe olgunlaşacaklar\).

### Kaç ölçü merkeziyetsizlik iyi?..

Öte yandan, DeFi yapıların da ne kadar merkeziyetsiz olduklarının yanında hangi alanlarda merkeziyetsiz oldukları da önemli. 

Burada temel olarak üç alan var bakılması gereken: 

**Geliştirici kitlesi:** Sistemi geliştirenler ne kadar merkezi? Burada projeden projeye ciddi farklılıklar gösterebiliyor. Kimi projeler dış fonlama sağlayıp, genişçe bir geliştirici ordusunu maaşa bağlayıp, daha kapalı bir ekosistem içinde geliştirme yapabiliyorlar. Özellikle 2017 ve 2018 yıllarındaki ICO'larda ciddi yatırım alan projeler \(örneğin Filecoin, Dfinity gibi\) bu şekilde ilerlemeyi seçtiler. Öte yandan daha çok 2020 yılında kurulan kimi projelerin \(örneğin Yearn\) ise dış geliştiricilerin katkısına daha açık olduklarını görüyoruz. 

**Yönetim:** Sistemin kurulduktan sonra yönetim kurallarının oluşturulması ve değiştirilmesinin ne kadar demokratik yollarla yapıldığı. Bir sonraki başlıkta da belirttiğimiz gibi, başlangıçta ufak bir ekip kararları alırken, daha sonrasında çıkarılan yönetim tokenları sayesinde, artık stratejik kararlara bu tokenlara sahip olan topluluk karar verebiliyor. 

**Kullanıcı hakları:** Herhalde DeFi hareketinde en çok vurgulanan konu bu ve merkeziyetsiz yapılar bu alanda daha ilerideler. Özellikle kullanıcının kendine ait bilgileri platformlar arasında taşıyabilmesi konusunda. Merkezi yapıların kullanıcı hakları konusunda gittikçe daha duyarlı olduğunu görsek de merkeziyetsiz yapılarda olduğu gibi kontrolü tamamen bırakmalarını beklemek hayalperestlik olur.

Burada şahsi olarak en kritik noktanın merkezi/merkeziyetsizlikten çok kullanıcıya kişisel bilgilerini şifreli olarak kendi uhdesinde tutma ve dijital varlığını farklı platformlar arası rahatça taşıma imkanı vermek olduğunu düşünüyorum.

### Merkeziyetsizlik: Uzun ince bir yol

Öte yandan bir ilginç konu da özellikle DeFi ürünlerinden merkeziyetsizliğin zamanla gelişiyor olduğu. 

Projeler ilk kurulduklarında, ağırlıklı olarak kurucu ekibin uhdesi altında ilerliyorlar.  Bu da çok normal. Henüz başlangıç aşamasında hızlı hareket etmek gerekiyor. Bunu da ancak merkezi şekilde gerçekleştirebilirsiniz. Sonrasında, proje gelişip belli bir olgunluğa eriştiğinde, yönetim projenin token sahiplerine bırakılabiliyor. 

Buna en güzel örneklerden bir tanesi MakerDAO. Bir sonraki kısımda detaylı bahsedeceğimiz MakerDAO protokolünü geliştiren ekip, bir süredir yapacağı her tür geliştirme için gerekli stratejik direktifi sistemin yönetim parası olan MKR sahiplerinin oyları ile alıyordu. Gerekli olan masrafları da kendilerine ayrılmış olan MKR'lardan karşılıyor idi. 2021 yılının Mart ayından itibaren bu ekip kendini yavaş yavaş lağvetmeye karar verdi ve elinde kalan MKR'ları da topluluğa geri verecek. Bundan sonra sistemin geliştirilmesi için her tür çalışmayı birbirinden bağımsız ekipler gerçekleştirecek. Bu ekipler, yapmak istediklerini ve gerekli bütçeyi MKR sahiplerine sunacaklar. Oylama sonucu teklifleri kabul görürse kendilerine istedikleri bütçe verilecek ve konu üzerinde çalışmaya başlayacaklar. Sanırım, DeFi merkeziyetsizliği anlamında şu ana kadar görülen en uç nokta bu. 

### Ya regülasyonlar?

Merkeziyetsiz yapılar için en kritik konulardan biri hareket ettikleri alan. Zira global ölçekte ve merkeziyetsiz bir yapıda olduğunuzda mevcut ülke denetimlerinden kendinizi koruyup, enerji ve eforunuzu yenilikçi çözümlere yönlendirebiliyorsunuz - merkezi yapılar o anlamda daha şanssız.

Regülasyon konusunda asıl önemli konu aslında kullanıcı tarafı. Kullanıcıların büyük bir kısmı coğrafi olarak içinde bulundukları ülkelerin kanunları ile sınırlılar. Ülke denetleyici kurumlarının getirebileceği her tür kısıtlama merkezi olmayan yapıların geniş kitlelerce benimsenmesinin önündeki en büyük belirsizliklerden biri olmaya aday.

### Son birkaç söz

Merkezi yapılar hızlı karar alabilme açısından avantaja sahip olsalar da, tâbi oldukları regülasyonlar nedeniyle kullanıcılara kısıtlı ama göreceli riski daha az ürünler sunuyorlar. DeFi yapılar ise başlangıçta yavaş gelişen ve riskli ama yapı itibariyle nihai kullanıcıya verdiği güç ve zaman içinde oturacak risk azaltıcı teknolojik ilerlemeler sayesinde uzun vade için daha büyük bir potansiyel gösteriyor. Öngörümüz gerçekleşecek mi, hep birlikte yaşayarak göreceğiz.

