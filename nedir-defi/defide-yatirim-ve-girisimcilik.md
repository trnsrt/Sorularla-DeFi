# DeFi'de yatırım ve girişimcilik

DeFi protokollerinin kullanımın artması ve özellikle bu protokollere özgü kriptoparalarının hızlı sıçramalar yapması akıllarda soru işaretleri oluşturmaya başladı: DeFi yeni bir ICO çılgınlığı mı ve sonu nasıl bitecek?

Bu soruya kesin cevap veremesek de geçmişten ve finans alanındaki benzer oluşumlardan hareket edip belli sonuçlara varmak mümkün. Şimdi isterseniz önce bir klasik anlamda girişimcilik ile ICO ve DeFi'nin farklarına bakıp, sonra DeFi'deki girişimciliğine detaylıca girelim:

### Klasik girişimcilik <a id="klasik-giri&#x15F;imcilik"></a>

Klasik anlamda bir girişime bakalım: Bir-iki kafadar biraraya gelip ortaya bir fikir atarlar. Fikri bir parça geliştirdikten sonra melek yatırımcıya giderler. Melek yatırımcı fikrin hayata geçebilmesi için girişimcilere finansal destekte bulunur. Bunun karşılığında da girişimin içinden hatırı sayılır bir miktarda pay alır. Bunu da istemeye hakkı vardır zira girişim sadece kağıt üzerinde olduğu için alacağı çok yol, geçeceği çok engel bulunur. Zaten pek çok güzel fikir daha ileri aşamalara gelemeden hayata veda eder, melek yatırımcı da parasının üzerine bir bardak soğuk su içer.

Engellerin büyük kısmını aşan, ürün-pazar uyumunu yakalayabilen ve kendine belli sayıda müşteri edinebilen girişimler ise bir sonraki aşamaya geçer. Bu aşama da girişim sermayesi \(VC\) finansmanı olur genellikle. Genellikle Seri A olarak başlayıp B,C şeklinde devam eden bu yatırımlarda girişim aldığı para ile halihazırda yaratmış olduğu ürünü pazarda hızlı büyümenin yolunu arar \(buna ‘growth hack’ de denir - yani çok da alışılmadık yöntemler ile hızlı büyüme\)

### ICO'lar

Kripto alanındaki yatırımlar için ICO’larda yaşanan bir nevi melek yatırımcı bulma aşaması idi. Pek çoğunun parlak fikirleri dışında ellerinde olan tek şey, sistemlerinin nasıl çalışacağını ve sahip oldukları vizyonu anlatan tanıtım dokümanı \(white paper\) idi.

Aradaki fark şu oldu: Klasik anlamda girişimciler fikirlerini çevrelerinde bulabildikleri kısıtlı sayıda melek yatırımcıya anlatabilirken, ICO’lar fiziki sınır olmadığı için dünyanın her yerinden binlerce yatırımcıya ulaşabildiler. Üstelik melek yatırımcı için koyduğu para hatırı sayılır bir miktar iken ICO yatırımcıları çok ufak miktarlarda da yatırım yapabildiler. Bir de bunun üzerine ‘FOMO’ etkisi dediğimiz bir şeyleri kaçırma korkusu da eklenince insanlar bu yatırımlara bir nevi piyango gibi bakıp inceleme yapmadan para koymaya başladılar.



|  |
| :--- |
| ICO peşindeki yatırımcılar _\(Image by_ [_Md Faysal Ahmed_](https://pixabay.com/users/faysal_2020-11539818/) _on_ [_Pixabay_](https://pixabay.com/?utm_source=link-attribution&utm_medium=referral&utm_campaign=image&utm_content=3991306)_\)_ |

İşte bu nedenlerle gereğinden fazla sayıda girişim hak etmedikleri kadar yatırım aldı. Sonrasında yatırımın yüksek risk-yüksek getirili bu ilk fazının sonunda, aynı melek yatırımcılıkta olduğu gibi ICO’lara para yatıranların büyük bir kısmı yüksek risk engeline takılarak zarar etti.

### Peki ya DeFi? 

Şimdiki DeFi ile yaşadığımız sürece kabaca yatırımın ikinci fazı ve klasik anlamdaki girişim sermayesi yatırımlarına benziyor. İlk kısımdaki yüksek risk alanını geçen belli bir ürüne ve kullanıcıya ulaşmış girişimler DeFi ürünler ve platformlar. Özellikle, Compound benzeri yapıların merkeziyetsiz olmak ve geniş kitlelerce kullanılmak için yarattıkları likidite havuzu ve bunu ödüllendiren tokenları aynı girişimcilerin hızlı büyümek için girişim sermayelerinden aldıkları yatırımlara benziyor.

DeFi protokollerinin finansman toplama hızları baş döndürücü.  Bir bakıyorsunuz, birkaç gün önce ortada bile olmayan bir DeFi ürünü, bir anda bir milyar dolara yakın para toplamış. Nasıl oluyor bu?  

Bunun birkaç nedeni var. Birincisi, bu tip ürünlerde verilen ödüller genelde günlük/haftalık/aylık olarak sabit miktarlarda veriliyor. Dağıtılacak toplam ödül sistem içindekilere ellerinde tuttukları miktar kadar ödeniyor. O nedenle sisteme erken girmek size büyük kazançlar getirebiliyor - zira başlangıçta ödül az katılımcı arasında paylaşılıyor. Bu nedenle yalnızca bu tip erken açıklanan sistemleri kollayan bir grup yatırımcı var. Bunlar elbette çok daha fazla risk alıyor. Ancak özellikle son birkaç ayda yaşadığımız gibi bir boğa piyasası varsa, bir kaç projede kaybetse \(ki kaybeden az\) bile o kaybı bir projedeki kazançtan çıkarabiliyor. Bu tip yüksek risk alanlar, ne proje denetlenmiş, ne olgunmuş, bunların hiçbirine bakmadan yeni projelere balıklama atlıyor.

Bu arada treni kaçırdık diye üzülüyorsanız boşverin. Bu tip ani hareketler, konan yüz milyonlarca dolarlar, binlerce yatırımcıdan gelmiyor. Bunlar ağırlıklı olarak balina dediğimiz ellerinde çok yüksek miktarda kripto para tutan yatırımcılar. Yeni başlayan sistemlere girip, ödülleri baştan toplayıp sonra sistemlerin bilinirliği artmasına paralel token fiyatlarının anormal yükselmesi sonucu küçük yatırımcılar gelmeye başlayınca da ellerindekini satıp başka benzer fırsatlara yelken açan spekülatörler.

### Eskiden VC’ler vardı şimdi DeFi'de önemli olan “adil başlangıç”

Bir başka konu da şu: Klasik girişimcilikte aslında her girişimin başında o girişime para yatıranlar, eğer girişim başarılı olursa ciddi paralar kazanır. Biz faniler ise bu girişimler belli büyüklüğe gelip riskleri nispeten azaldıktan \(ya da bize o şekilde yutturulduktan\) sonra yüksek değerlerden gireriz, kazancımız da benzer şekilde az olur. 

Şimdi DeFi sistemindeki yeni girişimler, klasik anlamda girişim sermayelerinin verdikleri paraları kendi kullanıcılarının sistemlerini kullanmaları karşılığı topluyor. Bu sayede bireysel yatırımcılar da bu girişimlere erken girip yüksek kazanç sağlama imkanınına kavuşuyor. Tabii ki girişim sermayelerinin de hep yaşadığı \(ama hiç reklamını yapmadığı\) on girişimin dokuzunun batması gibi bir riski göze alarak..

Klasik girişimlerin yanında DeFi alanındaki yeni projelerin önemli özelliklerinden biri de geliştirici ekibin başlangıçta kendisine ayırdığı pay. Ancak bunu bile çok göre kimi yatırımcılar “adil başlangıç” adı altında kurucu ekibe hiçbir pay ayırmayan projelere daha ilgi gösteriyorlar. Gerçi şunu da unutmamak lazım: adil başlangıç yapan projeler genelde üzerinde uzun süre çalışılmış başka projelerin klonu oluyor. Nedeni de çok basit. Geliştirici olarak başka bir ekibin yarattığını kopyaladığınızda çok bir emek harcamamış oluyorsunuz. Böyle olunca da projenizin cazibesini artırmak için tokeninizi kendinize herhangi bir pay ayırmadan piyasaya sürebiliyorsunuz.

Şahsi fikrim böyle bir kurucu payı ayırmanın çok da sorunlu olmadığı yönünde. Hele de bu pay kurucu ekibe belli bir süre elde tutma \(vesting\) şartı ile veriliyor ise. Zira böylece kurucu ekibin projeye uzun süreli olarak kendini adaması sağlanabilir. “Adil başlangıç” özelliği ile piyasaya sunulan projelerin uzun vadeli başarısı konusuna iki kez kafa yormak gerekiyor.

DeFi piyasalarının çok hızlı gittiği, her gün yeni ve riskli ürünler çıktığı, akıl almaz kazanç oranlarının telaffuz edildiği bir gerçek. Keza bunların geçici olduğu ve uzun vadede normale yaklaşacağı da benzer şekilde tahmin edilebiliyor. Ancak bu hıza bakarak bu ürünlerin tamamı için genelleme yapmak ve Ponzi olarak değerlendirmek ne kadar doğru? Onun yerine ister misiniz aynayı kendimize tutalım? Belki de biz çok yavaşız?

