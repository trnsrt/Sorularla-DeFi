# Stabil paralar: DeFi'nin can suyu

Kripto dünyasının en büyük ve eski varlığı Bitcoin bir para olarak “değer saklama” işlevini gayet iyi yerine getiriyor ama “alışverişe aracılık etme” konusunda belli yerlerde kullanılsa da hala genel bir kullanıma girmiş değil. Bunun ana nedeni de, kısa vadeli işlemler için fiat paralara karşı dalgalanmalar olması.

Ama bu dalgalanmalar için alınacak çok da bir önlem yok. Zira Bitcoin’in fiyatını diğer tüm paralarda ya da hisse senetlerinde olduğu gibi borsalarda alım satım yapanlar belirliyor. Normalde fiat paralarda parayı basan merkezi otorite \(merkez bankaları\) piyasada bir oyuncu olarak yer alıp fiyattaki ani zıplamaları önlüyorlar. KriptoPara dünyasında böyle arkada duran bir ağır abi yok, kaldı ki bu, KriptoParaların özündeki “merkezi otoriteye olan ihtiyacı sıfırlamak” amacına taban taban zıt bir durum.

Ani zıplamalar, bu tip paraları al-sat \(spekülatif\) amacı ile tutan kişiler ve kurumlar için bulunmaz nimet. Piyasaları yakından takip eden, 7/24 bu piyasalardaki eğilimleri \(trendleri\) izleyenler için çok karlı fırsatlar sunuyor. Ama bu çok ufak bir kesim. Toplumun kalanının bu tip bir dalgalanmayı takip etmek için ne isteği ne de zamanı var. Eğer KriptoParaların günlük hayatımıza girmesi hedefleniyor ise, bu paraları getirdiği kolaylıklardan faydalanmak için kullanmak isteyecek çok büyük bir kesimin daha az dalganan bir araca ihtiyacı var.

Acaba fiyatı sabit olan bir KriptoPara yapılamaz mıydı? Güzel soru ama kendi içinde o kadar çok çelişki barındırıyor ki. Örneğin sabit para ne demek, neye göre sabit?.. Pekçoğunuzun aklına dolar geldiğine eminim. Peki dolar sabit bir para mı? Yoo, tabii ki hayır!

|  |
| :--- |
| _Yağmurlu havalarda sığınılacak şemsiye_ |

Stabil bir para aslında kendi içinde oksimoron \(zıt şekilde çelişkili\) bir ifade. O zaman belki de şu soruyu sormak daha mantıklı: Tamam, öyle stabil olmasın da en azından doların euro karşısında yaşadığı gibi dalgalanmaları hafif olsun, denizde hafif dalgalanmalar hissedelim, öyle her akşam yattığımızda acaba yarın sabah %10 zengin mi uyanacağım yoksa %10 fakir mi diye yüreğimiz ağzımızda olmasın. Bakın bu daha mantıklı bir soru - cevabı için de şu günlerde harıl harıl çalışıyor insanlar… Çalıştıkları konu ise SabitPara \(Stable coin\) kavramı. Örnekleri uzun zamandır etrafta, ancak kullanım olarak hala gerideler…

### Nedir bu SabitPara? Var mı böyle bir “şey” gerçekten?

Efendim, KriptoPara dünyasındaki dalgalanmanın neden olduğu zararının özünde getireceği pekçok faydaya ağır bastığını ve bunun da bu paraların yaygın kitlelerce kullanımını sekteye uğrattığını gören girişimciler uzun zamandır yeni tip daha stabil paralar yaratmak için çalışıyorlar.

Peki nasıl bir zarar veriyor bu dalganmalar? Şöyle bir [benzerlik](https://blog.havven.io/we-need-a-decentralised-stablecoin-b3e13346c74f) kurmak mümkün: Şu an yaşadığımız ve kağıt paralardan oluşan dünyayı bir kıta olarak düşünün - her tür ekonomik işlemin kağıt paralar ile gerçekleştirildiği. Bir de bu kıtaya yakın küçücük bir ada düşünün - Kripto adası. İçinde pekçok güzellikler olan bir yer. Ancak bu adaya gidip gelmek zor. Botlar var ve bu botlar ile hergün belli sayıda insan oldukça zahmetli bir şekilde geliyor. Ama gelmesi zor olduğu gibi geri dönmesi de zor. Peki bu adaya şöyle dört şerit gidiş-dört şerit geliş geniş bir köprü yapılsaydı? O zaman insanlar rahatça gider gelirlerdi. Hatta günde bir kaç kere gidip gelebilirlerdi. Ne de olsa ulaşım kolay, o kadar zahmete değiyor artık…

İşte SabitPara’lar da bir nevi bu köprüler… KriptoParanız var ise bunu kullanmak çok basit. Daha önce anlattık, buradan dünyanın her yerine 10 dakika içinde istediğiniz parayı gönderiyorsunuz. Ama normal kağıt para dünyasından KriptoPara dünyasına girmek hem zahmetli, hem masraflı hem de vakit alıyor. Varlığınızı iniş-çıkışlardan dolayı KriptoPara olarak tutmak istemiyor, ama bir yandan da getirdiği kolaylıklardan faydalanmak istiyorsanız alın bir SabitPara, varlığınız SabitPara’da dursun, istediğinizde istediğiniz başka KriptoPara’ya \(örneğin Bitcoin’e\) anında çevirin işleminizi yapın. Ya da bir yerden Bitcoin mi geldi, değerini kaybetme riski yaşamadan anında SabitPara’ya çevirin, içiniz rahat olsun.

### SabitParalar neye göre sabit?

Yukarıda yazdığımız sorunlara çözüm bulabilmek için nasıl yapalım da bu parayı sabitleyelim düşünürken, ilk akla gelen fikir “öyle bir para yaratalım ki dolara endekslenmiş olsun, bankada dolar tutmakla borsada bu parayı tutmak birbirinin tıpatıp aynısı olsun” olmuş.. Bu düşüncenin sonucu ortaya çıkan pekçok para var.

Mantıklı mı? Bir dereceye kadar evet. Neden mi? Bir kere başta dediğimiz gibi ABD Doları’na bağlı olan bir para, diğer paralar karşısında aynen ABD Doları gibi dalgalanacak. Dolayısı ile çok sabit sayılmaz. Teorik olarak yine Dolar gibi ABD’de yıllık enflasyon ne kadar ise senelik o kadar değer kaybına uğrayacak. Ama bunlar zaten bildiğimiz konular - yine de Bitcoin vb paraya göre daha stabil olacak değil mi? Teorik olarak evet.

Sabitparalar içinde en bilineni ise Tether \(USDT\).. Nedir bu Tether? Nasıl çalışır?

### Ve Tether..

2015 yılında kurulan Tether’in çalışma mantığı aslında basit. Şöyle demiş kuranlar: Tether’i ABD Doları’na endeksleyelim. Öyle ki her zaman 1 Tether 1 Dolara eşit olsun. Tether satın almak isteyen getirsin dolarını o kadarlık Tether alsın. Bunun için de yaratılan \(satılan\) her Tether için o kadarlık parayı bir bankada hesaba yatırmışlar. Yani piyasada bulunan her Tetherin karşılığı olarak bankada aynı miktarda dolar bulundurmuşlar. Dolayısıyla, dolar teminatlı bir SabitPara yaratılmış Tether ile.

Ancak yine de başka sorunları yok değil. Örneğin, KriptoPara dediğimiz dünyanın merkeziyetçilikten uzak olması gerek - neden? Çünkü, bu işin gurusu Nick Szabo’nun da dediği gibi [merkezi her kurum aslında bir güvenlik açığı yaratır](https://nakamotoinstitute.org/trusted-third-parties/). Halbuki, burada teminat olarak paralar bir bankaya yatırılıyor. O bankada paralar ne kadar güvenli? Ya banka bir gün sıkıntıya girer ya da batarsa? Teorik bu tehlikeleri geçtik diyelim - gerçekten bankaya yatırılan ABD Doları karşılığı kadar mı para yaratıldı? Ya daha fazla yaratıldı ise? Kim denetleyecek? Banka ya da bir denetleme kuruluşu.. Çalışma prensibini şeffaflık üzerine kurulmuş KriptoPara dünyasına \(örneğin açık kaynak bazlı ekosistem\)\) oldukça yabancı kavramlar.. Nitekim geçtiğimiz yılın Aralık ayında ABD resmi makamları Tether’e [soruşturma açarak](https://www.bloomberg.com/news/articles/2018-01-30/crypto-exchange-bitfinex-tether-said-to-get-subpoenaed-by-cftc) bahsedilen rakamların gerçekten teminat altında olup olmadığı ile ilgili inceleme başlattı. Ya yarın öbür gün ABD hükümeti Tether’in varlıklarına el koyarsa? Şu an öyle bir durum yok ama isterse yapma gücü var!

Bunun yanında bir de büyüklük \(ölçekleme\) sorunu var. Eğer hedeflenen vizyon bir gün bu KriptoPara’nın tüm dünyada kullanılacak hale gelmesi ise bahsettiğimiz milyarlarca dolarlık bir ekonomik büyüklük. Ne yapacaksınız, tüm bu büyüklük karşılığı ABD Doları’nı bankaya mı yatıracaksınız? Yatırabilirsiniz tabii bir sorun yok ama bu büyüklüğe ulaşmak için geçeceğiniz yolları hem zorlu hale getirecek bu teminat sistemi hem de oldukça yavaşlatacak. Hızlı bir şekilde bu sistemin büyümesi oldukça zor olacak gibi görünüyor.

Sonuç olarak Tether şu anda belli bir işlevi yerine getiriyor. İşe de yarıyor. Ama biraz mevcut dünyada kullanılan bir işlevin Kripto dünyasına adapte edilmeye çalışılmış hali gibi. Şifreli Harikalar Dünyası’nın içindeki vizyona \(bağımsız, başta merkez bankaları olmak üzere merkezi otorite etkisinden uzak, dağıtık bir yapı\) ise henüz çok uzak. Muhtemelen o vizyona diğer SabitParalar daha yakın olacaklar.

### KriptoPara teminatlı SabitParalar

Başlığa bakınca konu bir parça daha çetrefilleşiyor değil mi? Haklısınız. KriptoParayı teminat olarak kullanan SabitParalar da ne demek? Açıklamaya çalışalım:

Efendim, Tether’i açıklarken pek çok sıkıntıları olduğundan bahsetmiştik. Bu sıkıntılardan en önemlisi, Tether’in yarattığı her SabitPara için o paraya eşit değerde ABD Dolarını bir bankada tuttuğunu söylemiştik. Yani adem-i merkezi bir şekilde çalışması gereken şifreli bir KriptoPara için çok çelişkili ve işin ruhuna aykırı bir durum idi bu. Ya bir gün o paraya el konursa? Ne de olsa merkezi olarak bir banka hesabında tutuluyor \(bu arada bankanın neresi olduğu gizli tutuluyor. Bir ara ABD’deki Wells Fargo Bank idi ancak Wells Fargo -birilerinin etkisiyle diyelim- onlar ile iş yapmayı bıraktı, şimdilerde Porto Riko’da bir yerde olduğu [söyleniyor](https://www.bloomberg.com/news/articles/2018-05-24/bitfinex-said-to-find-bank-in-puerto-rico-after-wells-fargo-exit)\).

Biliyorsunuz teknolojik dünyada çare tükenmez - nerede bir sıkıntı var, onlarca çözüm türer. SabitParanın teminatını merkezi olarak tutma sıkıntı ise o zaman o teminatı da merkezi olmayan dağıtık bir hale getirelim. Nasıl? Teminatı da ABD doları yerine bir başka KriptoPara yaparak tabii!. Böyle ciddi sayıda bir para çıkmış, BitShares \([BitUSD](https://coinmarketcap.com/currencies/bitusd/)\), NuBits \([USNBT](https://coinmarketcap.com/currencies/nubits/)\), Steem Dollars \([SBD](https://coinmarketcap.com/currencies/steem-dollars/)\), Maker DAO \([Dai](https://coinmarketcap.com/currencies/dai/)\) gibi \(Sırada olanlar da var Alchemint ve BitBay vb.\)

Artıları neler böyle bir SabitPara’nın? Aslında yukarıda bahsettiğimiz Tether’in merkezi olmasında dolayı duyulan tüm sıkıntıları önlüyor. Bir kere teminat KriptoPara olarak şeffaf bir şekilde tutulacak. Öyle bir bankada yeterli para var mıymış, yok muymuş endişelenmeye gerek yok. Bir adres belirler ve dünyaya ilan edersiniz. teminat olacak KriptoPara’yı bu adrese gönderirsiniz, isteyen istediği zaman gidip bakabilir, para gerçekten o adreste mi diye. Sonra vay efendim ABD hükümeti gelir de el koyarmış gibi bir dert de yok - neye el koyacaksınız? Sonra işin doğasına uygun - hızlı çabuk olarak büyüyebilir gerekirse, sorun da çıkmaz.

Ama tabii bu tip SabitParalar’ın alması gereken daha çok yol var. Bir kere, Tether gibi ABD Dolarına endeklemişler kendilerini bu paralar. Burada bir sorun yok, zaten istenen de -şu aşamada- bu. Sorun, teminat olarak KriptoPara gösteriyorsunuz ama KriptoParaların kendisi çok oynak. Ya bu teminatın değeri çok düşer ve SabitParayı da etkilerse? Bunu önlemek için Tether’deki 1 Tether=1 ABD Doları’nın çok üzerinde bir teminat koyuyor SabitParalar - bir nevi önlem almak adına iyi, ama çok dalgalı bir ortamda o bile işe yaramayabilir.

### Teminatsız SabitParalar!

Buraya kadar hala okumaya devam edip kaybolmadı iseniz bravo. O zaman sizin için konuyu daha da karıştıralım! :\)

Yukarıda bahsettiğimiz Tether ve diğer SabitParalar biliyorsunuz kendilerini ABD Dolarına bağlar iken ya ABD Doları ya da değer olarak ona yakın miktarda KriptoParayı teminat olarak alıyorlardı. Bir kısım SabitParalar ise “Boşverin bu teminat vesaire almayı, biz bir algoritma yapalım, teminatı toptan yok edelim” demişler.

Nasıl yapmışlar bunu? Kısacası, hatırlarsanız bir yazımızda [Akıllı Kontratlardan](https://turansert.com/genel/2018/06/29/bu-kontratlar-cok-akilli-ethereum-ve-akilli-kontratlar.html) bahsetmiştik. İşte bu sistemi kuranlar - sanal bir Merkez Bankası yaratıp, bu bankanın işleyişini bir Akıllı Kontrat’a bağlamışlar. Ne zaman SabitPara’ya talep artıyor, bolca SabitPara yaratarak paranın değerini 1 ABD Doları seviyesine getiriyorlar. Ne zaman paraya talep düşüyor, mevcut SabitParalar’dan bir kısmını yok ederek \(yani parayı azaltarak\) değerini artırıyorlar. Bu SabitParalar için öne çıkanlar [Basis](https://turansert.com/genel/2018/07/27/[https://basis.io/) ve Saga\([SAGA](https://coinmarketcap.com/currencies/sagacoin/)\)

Son bahsettiğimiz Teminatsız SabitPara kavramı henüz çok daha yeni. Bu konsepte inananlar \(ki Kripto dünyasının ağır topları var burada\) önceki SabitParalara göre çok daha büyük potansiyeli olduğunu düşünüyorlar bu SabitParalar’ın. Ancak üzerinde düşünülmesi, açıklarının bulunması, gerçekten çalışıp çalışmadığının görülmesi gerek, bunun için de zamana ihtiyaç var.



Bugün sizlere geçtiğimiz aylarda ilk çıktığında büyük sükse yapan, sonrasında ardına ardına gelen yeni girişimlerin de etkisiyle ana sahneden uzaklaşan ilginç bir DeFi projesinden bahsedelim.

Gözden ırak olan gönülden de ırak olmaz mı? Neden zaman ayırıp bakalım? Çünkü kripto dünyası şu anda emekleme aşamasında. İçinde o kadar farklı ve ilginç dinamikler ve değişkenler taşıyor ki bunların her biri ile oynayarak pek çok farklı deney yapılabiliyor. Çıkan her proje yaşanmakta olan bir derde deva olabildiği kadar beraberinde başka sorunlar getirebiliyor, ya da kullanıcılarda yeni ihtiyaçlar ortaya çıkarabiliyor. İşte bu yazımızın konusu olan [Ampleforth](https://www.ampleforth.org/) da benzer şekilde mevcut bir soruna merkeziyetsiz bir çözüm getirmek hedefiyle ortaya çıkmış bir proje. Gelin bakalım neymiş:

### Ampleforth: İlginç bir parasal deney

Ampleforth bir deney - nihai hedefi alışverişte kullanılabilecek kadar stabil ancak Bitcoin benzeri değeri kendinden menkul bir para olmak. Ve bunu yaparken de hem stabil paraların hem de Bitcoin’in zayıf yanlarını güçlendirecek çözümler getirmek. Önce bu sıkıntılara bir göz atalım:

_**Stabil paraların sıkıntısı**_

Piyasada yeterince stabil kripto para varken neden Ampleforth’a ihtiyaç olsun? Çünkü stabil paralar özünde bir itibari paraya bağlılar \(itibari paranın devletlerin merkez bankaları tarafından basılan ABD Doları, Euro benzeri paralar olduğunu tekrar hatırlatalım\). Bu itibari paralar görünüşte değerlerini koruyor gibi görünseler de aslında uzun vadede sürekli değer kaybı yaşıyorlar. Amerika Birleşik Devletleri altını 1933 yılında onsu [20 ABD Doları’ndan halktan toplamıştı](https://en.wikipedia.org/wiki/Executive_Order_6102) \(enflasyon etkisini yedirseniz bile günümüzde 408 ABD Doları’na geliyor\), şu anda altın 2,000 ABD doları seviyelerinde. Şimdi ABD Dolarının değerinin sabit kaldığını söyleyebilir misiniz?

|  |
| :--- |
| _ABD hükümetinin halktan zorla altın topladığı meşhur 6102 sayılı emir. Kaynak:_ [_Wikipedia_](https://https//en.wikipedia.org/wiki/Executive_Order_6102) |

Ayrıca bu stabil kripto paralar ödemeler konusunda çözüm olsalar da, bu paraları basanların ağırlıklı bir kısmının merkezi yapılar olması beraberinde yeni sorunlar getiriyor. Yakın zamanda yaşadığımız [Tether’in müşteri hesaplarını dondurabilme gücü](https://turansert.com/genel/2020/10/06/%28https://en.ethereumworldnews.com/bitfinex-and-tether-freeze-33m-usdt-from-kucoin-hack/%29) \(ki Kucoin hack’inde 33 milyon ABD Dolarını dondurdular\) kripto dünyasının bireylere en büyük faydası olarak da bilinen “dijital varlığa tümüyle sahip olma” özelliğinin nasıl delik deşik edildiğinin de bir göstergesi aslında.

_**Bitcoin’in sıkıntısı**_

Bitcoin benzeri sınırlı arza sahip paralar teori olarak güzel: Değer anlamında hiçbir kuruma bağlı olmayan, bütünüyle bağımsız, sansüre karşı dayanıklı ve sınırlı arzı ile değerini teorik olarak koruması gereken bir para. Ancak bu sınırlı miktardaki arz, artıp azalan talep ile bir araya geldiğinde ortaya son derece oynak bir para çıkıyor. Her ne kadar uzun vadede son on yılda yaşanan fiyat artışının en önemli nedenlerinden birinin bu kısıtlı arz olduğu düşünülse de kısa vadelerde oluşan oynaklık sinirleri zorlayacak seviyede.

|  |
| :--- |
| _BTC’nin baş döndürücü dalgaları. Kaynak:_ [_CoinGecko_](https://www.coingecko.com/en/coins/bitcoin) |

**İşte Ampleforth, bir yandan Bitcoin gibi uzun vadede yatırımcısına değeri artacak bir varlık sunarken, diğer yandan stabil paralar gibi kısa vadede değeri değişmeyen ve bu sayede alışverişlerde kullanılabilecek bir para yaratma hedefinde.**

Peki nasıl bir taşla iki kuş vuracak? Anlatalım:

#### Nasıl çalışıyor Ampleforth?

Ampleforth, fiyat tarafında görülen oynaklığı önlemek adına, talepte meydana gelebilecek değişimlerin fiyata radikal etki etmesinin önüne geçmek yani paranın değerini dengelemek için paranın arzının değiştirilmesi prensibine dayanıyor. Hem de ne değiştirmek! Gelin biraz daha açalım bunu:

Ampleforth otomatik olarak çalışan bir algoritma - insan eli değmiyor, “kod kanun” bir başka deyişle. **Algoritmanın tek bir hedefi var: O da sistemin parası AMPL’yi sabit bir değerde tutmak.** Bu değer 2019 yılındaki 1 ABD Dolarına eşitlenmiş. Şu an için enflasyon giydirilmiş [olarak 1.019 ABD Doları seviyesinde](https://www.ampleforth.org/dashboard/).

Bir sistemin parasını sabit tutarken yatırımcıların ilgisini nasıl çekebilirsiniz? Öyle ya, hisse değeri sabit kalırsa benim varlığımın değeri de aynı kalır. İşte burada yatırım ile ilgili kafamızdaki klasik kalıpları şöyle bir yeniden gözden geçirmekte fayda var:

_**Önce bir zihnimizi açıp, ezber bozalım**_

Bir şirketin hisse senedini satın aldığımızda yatırımımızın toplam değeri, şirketin toplam hisse senetlerinden elimizdeki kaç tanesi varsa bunun her bir hissenin değeri ile çarpılması sonucu ortaya çıkar. Ancak elimizde tuttuğumuz hisse senedi adedi genelde değişmediği için yatırımızın toplam değerindeki değişimi genelde hisse senedindeki hareketlerden hesaplarız \(alım ya da satım yapmadığımızı varsayarsak\). Bir başka deyişle, bir adet hissenin değeri yatırımımızın değerini bulmada bize ‘kısa yol’ olur.

Ama Ampleforth, yukarıda yazdık, her bir token’in \(yani hissenin\) değerini sabit tutmak istiyor. Nasıl olacak bu? Diyelim bir anda token’a bir talep oldu, insanlar deli gibi AMPL almaya başladılar. Fiyat nasıl aynı kalacak? Kalmalı mı? Token değerini sabit tutmak ile yatırımın değerini artırmak birbiri ile çelişiyor mu? İşte burada, yukarıdaki paragraftaki önyargımızı bir kenara bırakalım.

**Bakmamız gereken tüm sistemin değeri ve bizim onun içindeki toplam payımızın büyüklüğü olmalı. Token’in değeri değil.**

Peki nasıl olacak bu? Toplam değerin iki çarpanı var demiştik. Toplam token adedi ve her bir token’in değeri. Eğer talep artışından dolayı sistemin toplam değerinin artması bekleniyor ama bir yandan da bir tokenin değerinin sabit kalması isteniyorsa o zaman token adedini artırırız!

Ezberlerimizi yeterince bozduk mu? :\)

Sistemin nasıl çalışacağını gelin bir de örnek üzerinden anlatalım:

_**AMPL token fiyatı yükselirse ne oluyor?**_

Varsayalım, 1 AMPL 1 ABD Dolarına eşit ve yatırımcımızın da 100 AMPL’si var, yani 100 ABD Dolarına eş bir yatırımı. Bir anda piyasalarda AMPL’ye talep oldu ve AMPL fiyatı 1.5 AMPL’ye çıktı. İşte o zaman algoritma otomatik olarak devreye giriyor \(mevcut fiyat ile hedef arasında artı/eksi %5’den fazla fark olursa algoritma çalışıyor\) ve her bir AMPL karşılığı yatırımcılara 0.5 AMPL daha veriyor. Yatırımcımızın artık 150 AMPL’si var!

Buraya kadar her şey otomatik el değmeden çalıştı. Piyasa fiyatını gören sistem para arzını otomatik artırdı. Bundan sonrasında beklenen, piyasanın tepkisel davranması ve paranın bollaşması ile birlikte fiyatın hedeflenen seviyeye düşmesi. Başta ne demiştik; sistemin hedefi AMPL’nin 1 ABD Doları’na geri dönmesi. Sistemin para yaratmasının arkasında yatan düşünce şu: Eğer bir anda insanların elindeki yatırım 1 ABD Doları iken, fiyat artışından dolayı 1.5 ABD Doları’na, sonrasında AMPL artışından dolayı 1.5 AMP x 1.5 ABD Doları = 2.25 ABD Doları’na çıkarsa, insanlar, özellikle al-sat yapanlar, kârı realize etmek için ellerindeki AMPL’yi satarlar. Bu da AMPL fiyatını düşürür. Nereye kadar? Fiyat tekrar 1 AMPL = 1 ABD Doları olana kadar.

Böyle olunca ne oldu? Hızlı hareket eden al-satçılar ciddi bir para kazandılar. Sistemin buna bir itirazı yok - zira sistemin tek isteği AMPL fiyatının tekrar 1 ABD Doları’na dönmesi. Peki alım satım yapmayıp ellerinde tutanlar? Onlar da aslında ekstra bir kâr/zarar etmediler. Yukarıdaki yatırımcımızın başlangıçtaki yatırımı 100 dolar idi, sonra sistem onlara AMPL verdiği için ellerinde 150 AMPL oldu ve ilk anda 225 ABD Dolarına eşitti ancak fiyat tekrar 1 ABD Dolar seviyesine geldiğinde son durumda yatırımın değeri 150 ABD Doları’na çıktı. Yani ilk fiyat artışı sonrası gibi yatırımcı %50 kazancı cebine koymuş oldu.

Aslına bakarsanız, AMPL sisteminin yapmaya çalıştığı, paranın arzını artırarak yatırımcılar üzerindeki etkiyi büyütmek ve onların daha hızlı reaksiyon vermesini sağlamak. Biraz açalım bu dediğimizi: Diyelim aldığınız bir token’da %60 kazanç beklentiniz var, eğer token size %60 kazandırırsa yeterli olduğunu düşünüp satacaksınız. Yukarıdaki senaryoda eğer para arzı sabit kalsa idi, fiyat %50 arttığından dolayı satmayacaktınız. Ama elinizdeki tokenların sayısı da artınca toplam kazancınız bir anda %125’e çıktı, hemen harekete geçip satmaz mısınız? Sizin gibi satmaya başlayanlar olacaktır, bunun sonucu token fiyatı düşmeye başlar ama hâlâ kazanç yüksek olduğu için bekletinizin gerçekleşeceği rakama kadar satamaya devam edersiniz. İşte böyle böyle düşen token fiyatı sistemi hedeflediği noktaya kadar getirir.

Bir başka bakış açısından, **sistem kendi içinde talebin değişmesinden dolayı oluşabilecek fiyat hareketlerindeki volatilite yükünü, arzı değiştirerek fiyattan yani sistemden alıp, yatırımcıya geçiriyor**. Bir önceki paragrafı tekrar edelim: Arzı değiştiriyor, dolayısıyla yatırımcılar hisse fiyatındaki değişimin daha da fazlasını varlıklarındaki değişimlerde hissedip daha hızlı bir şekilde aksiyon alıyorlar, bu da hisse fiyatını eski haline döndürüyor.

_**Peki ya fiyat düşerse?**_

Tabii bir de madalyonun öbür yüzü var. Ya, talepte bir azalma olur ve token değeri bir anda düşerse? Diyelim, bir hareket ile hisse değeri %50 değer kaybetti ve 1 AMPL 0.5 ABD Doları’na eşit hale geldi.

İşte orada da sistem tam tersi çalışıyor. Yatırımcıların cüzdanlarındaki AMPL’lerin yarısını ellerinden alıyor! Yok artık! Evet, aynen öyle. Niye? Aslında mantık yukarıda anlattığımızın aynısı. Sistem şöyle düşünüyor: “Ampleforth’un toplam sistem değeri düşüyor - olabilir ama bu beni ilgilendirmiyor. Beni ilgilendiren 1 AMPL’nin tekrar 1 ABD Doları’na denk hale gelmesi. İnsanlar satıyor AMPL’leri, demek ki piyasada AMPL bolluğu var. Ben bu AMPL’leri piyasadan çekersem hem arz azalmış olacak, hem de AMPL sistem değeri düştüğü için ucuzlamış olacak. Bunu gören yatırımcılar nasıl hisse değeri düştüğünde o hisseyi almaya çalışıyorlarsa burada da AMPL sistem değeri kat be kat düştüğü için almaya koşacaklar.

Yukarıdaki örnekten devam edersek. Başlangıçta 100 ABD Dolarına eş 100 AMPL vardı elinizde. Token değer kaybedince varlığınız önce 100 AMPL x 0.5 cent = 50 ABD Doları seviyesine düştü. Sonra bir de sistem elinizdeki AMPL’lerin yarısını aldı, dolayısıyla varlığınız bir anda geçici olarak 50 AMPL x 0.5 cent = 25 ABD Doları’na geriledi. Sizin sistem içindeki payınız hiç değişmedi. AMPL sistemi değer kaybetti. AMPL kendi içinde %50 değer kaybetti ancak tüm sistem %75 değer kaybetmiş oldu. Bu kadar ucuzlamış bir sistemi almak için üşüşen yatırımcılardan dolayı AMPL tekrar değer kazandı, nereye kadar? Dengenin oturacağı 1 AMPL = 1 ABD Doları seviyesine kadar. O zaman son durumda varlığınız ne oldu? 50 AMPL x 1 ABD Doları = 50 ABD Doları. Varlığınız değer kaybetti mi? Gayet tabii - zira talep azaldığı için zaten başta kaybetmiştiniz onu. Geçici olarak arz kısılmasından dolayı daha da kaybettiniz ama en sonunda %50 kaybettiğiniz ilk noktaya döndünüz.

_**Fiyat konusundaki bu ısrar neden?**_

Hisse \(ya da token\) fiyatını sabit tutmak neden önemli? Bir paranın alım satım ve ticaret için kullanımı ancak değerinin “gerçek” anlamda sabit olması durumunda gerçekleşebilir. Öte yandan yatırımcılar tarafından bu paranın rağbet görmesi için varlığın değerinin artması gerekir. İşte Ampleforth, sabit değerli bir para yaratarak alışverişlerde güvenle kullanılabilecek bir para yarattıktan sonra, bu paranın rağbet görmesi durumunda yatırımcısına da değer kazandıracak bir enstrümana dönüşmesini sağlıyor. Sabit paralardan en büyük farkı bu: Kullanan için sabit para, yatırımcısı için eğer kabul görüp yaygınlaşır ise değer kazandırıcı bir enstrüman.

Yani tekrar edecek olursak, **yatırımcılar AMPL’nin sabit değerli bir para olarak kullanımının yaygınlaşmasını, yaygınlaşan kullanımın AMPL token’ına yönelik talebi yukarıya çekmesini, yükselen talebi karşılamak amacıyla ekstra AMPL token yaratılmasını dolayısıyla Ampleforth sisteminin toplam ağ değerinin artmasını bekliyorlar**. Artan Ampleforth sistem değeri sonucu ortaya çıkan ekstra AMPL’ler de yatırımcılara dağıtılacağı için AMPL değeri sabit kalsa bile toplam yatırımlarından kâr sağlama beklentisi içindeler.

#### Ampleforth’un vizyonu

Ampleforth’un arzı ile oynamak suretiyle üçlü aşamalı bir vizyonu var aslında:

İlk aşama kısa vadede portföyünde kripto varlık tutanlara risklerini dağıtmaya yardımcı olmak. Çıkış noktaları şu: Bitcoin piyasanın büyüğü olarak yüksek bir ağırlığa sahip.

|  |
| :--- |
| _Bitcoin’in kripto dünyasındaki ağırlığı - şu ara %60 seviyesinde. Kaynak:_ [_TradingView_](https://www.tradingview.com/symbols/CRYPTOCAP-BTC.D/) |

Dolayısıyla piyasadaki bütün kripto paralar ağırlıklı olarak Bitcoin ile ortak hareket ediyorlar. Yani, Bitcoin artarsa artıyorlar, azalırsa azalıyorlar \(genellikle bu artış ve azalışları daha uç noktalarda yaşıyorlar\). Ampleforth yaratıcıları, paralarının ilk çıkış aşamasında öyle hemen stabil bir hâle gelmesini beklemiyorlar. Bunun yerine yarattıkları strateji sayesinde AMPL değerindeki değişimlerin diğer bütün kripto paralardan farklı şekilde yol alacağının bunun da portföy yöneticilerine riski çeşitlendirerek azaltmak konusunda bir opsiyon sunacağını düşünüyorlar.

Değeri kendinden menkul paraların son 90 gün içindeki değer artış/azalış ilişkisini gösteren aşağıdaki tabloya bakıldığında bu düşüncelerinde çok da haksız sayılmazlar:

|  |
| :--- |
| _Değişik kripto paraların fiyat ilişkileri. 1 değeri birbiri ile aynı hareket eden paraları, 0 değeri ilgisiz, -1 değeri ise ters hareket eden paraları gösterir. Kaynak:_ [_Ampleforth_](https://www.ampleforth.org/dashboard) |

İkinci aşamada ise AMPL fiyatındaki başta yaşanan dalgalanmanın zaman geçtikçe azalması sonrası AMPL’nin artık bir rezerv para olarak kullanılabilmesini yaygınlaşması var. AMPL özünde Tether ya da DAI gibi itibari bir paraya bağlı bir para değil - Bitcoin, Ethereum benzeri kıymeti kendinden menkul ve bağımsız, sansürlenemez bir para. Bir yandan da itibari paraların merkez bankalarının hadsiz hudutsuz para basmalarından dolayı ciddi değer kaybetmeleri ve rezerv para fonksiyonlarının ortadan kalkmasını bekleyenler var. Dolayısıyla, rezerv para olarak sansüre uğramayacak tam anlamıyla kullanıcıların sahip olabileceği değeri büyük dalgalanmalar göstermeyen bir rezerv para olma hedefleri var.

Rezerv para ile kastedilen şu. Daha önceki bir yazımızda MakerDAO sistemi ile merkeziyetsiz olarak kişilerin kendilerine kredi yaratmasını anlatmıştık. Hatırlarsanız basitçe şöyle idi: Kişi sahip olduğu ETH’leri getirip teminat olarak veriyor, karşılığında DAI isimli ABD Doları’na çapalanmış bir stabil para yaratıyor yani borç alıyor. Ancak kredilerde en büyük sorun karşı parti riski - teminat da bunun için alınıyor, ya borç alan borcunu ödemez ise. Ancak teminat alınan ETH kendisi çok inişli çıkışlı bir para, kredi olarak alınan DAI ise gayet stabil bir para olduğu için, sistem riski azaltmak adına %150 oranında teminat istiyordu. 100 birim DAI alacaksanız 150 birime denk gelecek kadar ETH koymalısınız. Tekrar edelim, bu kadar yüksek bir teminat istenmesinin nedeni ETH’nin fiyatının yarın öbür gün ciddi değer kaybetmesi. Peki ya bunun yerine değerini aşağı yukarı koruyan bir para teminat olarak verilebilseydi? O zaman bu kadar yüksek bir teminat vermek, yani borç alan bu kadar yüksek bir teminatı sisteme kilitlemek zorunda kalmazdı. İşte Ampleforth, AMPL’yi ETH ya da Bitcoin gibi değeri kendinden menkul ama sabit bir para olarak DeFi yani merkeziyetsiz sistemlerde rezerv para olarak kullandırmayı hedefliyor.

AMPL’nin son üç aylık toplam değer, arz ve AMPL fiyat hareketlerine baktığımızda ise, volatilitenin azalması alanında daha almaları gereken çok yol olduğu kesin:

|  |
| :--- |
| _Ampleforth sistem değeri \(mavi çizgi\), toplam AMPL miktarı \(kırmızı çizgi\) ve AMPL fiyat hareketi \(yeşil çizgi\). Aşağıda görünen üç kesik çizgi AMPL tokenin sistem tarafından izin verilen hedef 1 ABD Doları çevresindeki alt ve üst bandlarını gösteriyor. Kaynak:_ [_Ampleforth_](https://www.ampleforth.org/dashboard) |

Bu arada şunu da hemen belirtelim. Bir DeFi projesi olarak Ampleforth şu aşamada bu alanın en yaygın kullanılan ağı olan Ethereum’u kullanıyor - yani AMPL özünde ERC 20 standardı ile çalışan bir token. Yarın öbür gün, aynı Tether örneğinde olduğu gibi AMPL’nin başka Blockchain altyapılarında da yer almasının önünde herhangi bir engel yok. AMPL kendini Blockchain bağımsız bir ürün olarak konumlandırıyor. Mevcut para politikası ve havuzunun içinde yer aldığı sürece her tür Blockchain içinde token çıkarabilir.

Üçüncü aşamada ise kullanımın yaygınlaşması ve arzın artması ile birlikte artık geniş kitleler tarafından ödemeler için kullanılabilecek güvenli, bağımsız bir para olma hedefi var. Yani aslında bir nevi Satoshi’nin Bitcoin’e başlangıçta koyduğu vizyona ulaşmak. Uzun vadede yeterli büyüklüğe ulaşıldığında volatilitenin azalması ile birlikte paraya olan talebin ancak büyük makro ekonomik değişiklikler olması durumunda değişiklik göstereceğini, bunun da şimdiki gibi sık olmasa da yapılacak arz değişiklikleri ile yatırımcılara yansıtılacağını düşünüyorlar.

Geniş kitlelere yayılmasında teknik olarak belli engeller de olabilir bu arada. Özellikle merkezi borsalarda işlem görmek yaygınlaşma için önemli. Ancak böyle bir durumda, müşteri cüzdanlarının merkezi borsalarda nasıl işleneceği teknik bir sorun olabilir gibi görünüyor - özellikle de kullanıcıların verdikleri emirler gerçekleşmeden önce yapılan para arzı artışı ya da kısıtlamaların müşteri cüzdanlarına nasıl yansıtılacağı konusunda.

Gelin şimdi Ampleforth’un diğer özellikleri ile birlikte potansiyel olarak görülebilecek sıkıntılarından bahsedelim:

#### Ampleforth’a gerçekten ihtiyaç var mı?

Kripto dünyasında en olgun ve kendini kanıtlamış proje Bitcoin. On yılı aşkın bir süredir tıkır tıkır çalışıyor. Durdurmayı ya da sekteye uğratmayı başaran olmadı. Sıkıntıları yok mu var tabii. Neler onlar?

Kişiden kişiye çok değişse de teknolojik olarak yavaş gelişmesi \(ki bunu bir sorun değil “gerekli bir özellik” olduğunu savunanlar da var\), basitliği nedeniyle üzerine kurulacak yeni yapılara çok uygun olmaması genelde Bitcoin ile ilgili şikayetlerin başında gelir.

_**Alışverişlerde Bitcoin kullanmak mı? Zor çok zor…**_

Teknolojik olarak yavaş evrilmesine verilen en kritik örneklerden biri kişiden kişiye ödemelerde çok da yaygınlık kazanamamış olması. Hem de Satoshi Nakamoto’nun kaleme aldığı Bitcoin’in tanıtım dokümanı \(white paper\) başlığının “[Bitcoin - Bireyden-Bireye Elektronik Nakit Sistemi](https://bitcoin.org/bitcoin.pdf)” olmasına rağmen. Belki de bu sıkıntı nedeniyle, kendisini savunanların son yıllardaki söylemleri Bitcoin’in alışverişler için kullanılabilecek bir araç olmasından, bir nevi Dijital Altın yani değer saklama aracı olarak görülmesi gerektiğine evrilmiş durumda.

_**Bitcoin’in rakipleri onu zayıf karnından vurmaya çalışıyor..**_

Bitcoin’in yaşadığı sorunları çözmek amacıyla sonrasında pek çok klonu çıktı. Sayı olarak [100’ün üzerinde](https://atomicwallet.io/how-many-bitcoins-are-there). Aslında bunda şaşıracak bir durum da yok, zira açık kaynak bir uygulama olduğunuzda isteyen herkes oturup bir klonunu yaratabilir. Çok basit. \(Asıl zor olan, sisteminize inanmış bir topluluk yaratabilmek. İşte en başarılı Bitcoin klonunun bile -ki en büyüğü [Bitcoin Cash](https://www.coingecko.com/en/coins/bitcoin-cash) olur- en sıkıntı yaşadığı konu da hep bu oldu.\)

|  |
| :--- |
| _Kaynak: Image by_ [_Andrew Martin_](https://turansert.com/genel/2020/10/13/%28https://pixabay.com/users/aitoff-388338/%29) _from_ [_Pixabay_](https://pixabay.com/) |

Bitcoin klonları da genellikle alışverişler için kullanılabilme noktasında kendilerini ayrıştırmaya çalışıyorlar. Aslında burada teşhis doğru, tedavi önerileri ise klondan klona değişiyor: [Litecoin örneğinde olduğu gibi her 10 dakikada bir uzlaşma yapmak yerine 2.5 dakikada bir yapmak](https://turansert.com/genel/2018/06/07/token-dunyasina-devam-diger-kriptopalar-litecoin-monero-dash-zcash.html), böylece işlemlerin teyidini hızlandırmak bunlardan biri. Ya da Bitcoin Cash örneğinde olduğu gibi uzlaşma yapılan her bir bloğun büyüklüğünü artırmak böylece yoğun işlem zamanlarında blokların dolmasından ötürü oluşacak gecikmeleri önlemek bir diğeri. Ve nihayet, [Lightning Network gibi Bitcoin üzerine kurulu ikinci seviye çözümler ile ana blok zincirini daha az kullanarak maliyetleri azaltmak](https://turansert.com/genel/2018/12/20/bitcoin-uzerinde-isik-hiziyla-islem-Lightning-network.html) ve böylece ufak ödemeler \(örneğin Bitcoin ile kahve almak\) için kullanışlı hale getirmek bir başkası bu örneklerin.

_**Ama mevcut çözümler hep teknik, halbuki asıl sorun ekonomik…**_

Gördüğünüz gibi yukarıdaki çözüm önerilerinin hepsi teknik. Halbuki kabul etmemiz gereken bir gerçek var, o da Bitcoin’in genel olarak gündelik hayatımıza girememesinin en önemli nedenlerinden biri aslında fiyatının çok dalgalı olması. Bu dalgalanmalar içinde Bitcoin’i alışveriş aracı olarak kullanmak neredeyse imkansız, zira alışverişte tarafların en fazla ihtiyaç duyduğu adil ve değeri çok fazla oynamayacak bir araç - ki kafaları rahat olsun ve asıl işlerine odaklanabilsinler.

_**Ya stabil paralar?**_

İşte bu dalgalanma sorununu çözebilmek amacıyla itibari paralara \(fiat para da denen merkez bankaları yönetimindeki ülke paralarına\) çapalanmış stabil paralar çıkarıldı ve büyük de ilgi gördü. Ancak [önceki yazımızda](https://turansert.com/genel/2020/10/06/ilginc-bir-parasal-DeFi-deneyi-Ampleforth.html) da değindiğimiz gibi bu paraların merkezi yapılar olmaları merkeziyetsiz finans düsturuna ters - üstelik sicilleri de o anlamda hiç iyi değil \(yeri geldiğinde [bireylere ait paraları dondurmaları](https://en.ethereumworldnews.com/bitfinex-and-tether-freeze-33m-usdt-from-kucoin-hack/) gibi\).

Bunun yanında bu stabil paralar kısa vadeli alışveriş amacına hizmet edebilirler ancak uzun vadede, ABD ve Avrupa merkez bankalarının sürekli genişleme hareketleri sebebiyle itibari paraların değerinin düşeceği sık dile getirilen bir iddia. Bu iddiaya inanan pek çok yatırımcı için stabil paralar kısa vadeli işlemler dışında çok da cazip değil.

Bu nedenlerle Bitcoin benzeri bağımsız, sansürsüz ama bir yandan da fiyat volatilitesi daha düşük kripto paralara bir ihtiyaç var gibi görünüyor. İşte Ampleforth bu ihtiyaca cevap vermeye odaklanmış bir kripto para.

#### Nedir Ampleforth’un diğer özellikleri?

_**Geyser**_

[Geyser](https://www.ampleforth.org/dapps/), Ampleforth’un getiri çiftçiliği \(yield farming\) amacıyla [Uniswap](https://www.ampleforth.org/geyser/beehiveV2-uniswap-weth-ampl) ve [Mooniswap](https://www.ampleforth.org/geyser/enceladus-mooniswap-link-ampl#)‘da çıkardığı bir program. \(Uniswap likidite havuzları ile ilgili detaylı yazımıza [buradan ulaşabilirsiniz](https://turansert.com/genel/2020/09/15/nedir-bu-uniswap.html).\)

Havuzları bir cümle ile özetlersek, merkeziyetsiz bir borsa olan Uniswap’ta, iki bölmeli havuzlar kuruluyor idi. Genelde bu bölmelerin bir tarafında Ethereum’un parası ETH, diğerinde ise arzu edilen bir token oluyor. Amaç bu token ile işlem yapmak isteyenlere likidite sağlayarak Uniswap’ın gerçek bir merkeziyetsiz borsa gibi çalışmasını sağlamak. Bunun karşılığında likidite sağlayanlar hem yapılan işlemlerden %0.3 oranında pay alıyorlar, hem de UNI token’i kazanıyorlar.

Ampleforth’un hazırladığı programda yatırımcılar Uniswap’a koydukları likiditeyi Ampleforth’un yarattığı Geyser’e kilitlemek zorundalar. Ampleforth, bu havuzu özendirmek amacıyla likidite sağlayıcılara aylık toplam 25,000 AMPL dağıtma sözü vermiş. Bunu yaparken uzun vadeyi özendirmek amacıyla, ne kadar uzun süre tutarsanız, havuzdan alacağınız pay kat be kat artıyor. Yani bir ay tutarsanız x alıyorsanız, sonraki bir ayda 2x, üçüncüsünde ise aylık 3x.

Verilen ekstra ödüllerden dolayı ilgi çekici bir program olabilir. Ancak Uniswap havuzların likidite sağlarken amacınız komisyon geliri kazanmak ise, o zaman bu havuza ihtiyatlı bakmakta fayda var. Zira, bu havuzlarda en iyi kazanç değeri birbirine yakın, ya da iniş çıkış gösteren ikili tokenlarda oluyor. AMPL’nin hemen hemen sabit bir token olduğunu -en azından teoride- düşündüğünüzde, paranızı AMPL/ETH token’ında tutarken komisyon geliriniz olabilir ancak karşılığında ETH’nin hızlı yükseldiği durumlarda likidite sağlayıcı olarak kayıp yaşayabilirsiniz \(teknik nasıl olduğunun [detayı aynı yazımızda var](https://turansert.com/genel/2020/09/15/nedir-bu-uniswap.html). Öte yandan, Geyser’in ilgi artırmak için hazırlanmış geçici bir program olduğu da unutulmamalı: Mooniswap için Kasım 2020’de Uniswap için ise Aralık 2020’de bitiyor ve program uzayacak mı belli değil. O nedenle bir önceki paragrafta belirttiğimiz uzun vadeli tutanın daha çok kazandığı programın sonlarına yaklaşırken yeni girenler için kazançlar azalıyor.

_**Balancer “Akıllı Havuzları”**_

Bu arada Ampleforth ekibi, geçtiğimiz hafta benzer bir havuzu Balancer’da \(Uniswap rakibi\) [kurdu](https://medium.com/ampleforth/ampl-usdc-smart-pool-on-balancer-be8eed9a264a). Üstelik bu ürün Balancer içinde de yepyeni bir kategori oldu. Neden Balancer kullandıklarına gelince: Hatırlarsanız [Uniswap rakiplerini tanıtan yazımızda](https://turansert.com/genel/2020/09/22/uniswap-rakipleri-curve-balancer-ve-sushiswap.html) Uniswap havuzlarının büyüklüğünün %50-%50 olması gerektiğini söylemiştik. Balancer’da ise istediğiniz oranlarda havuzlar kurabiliyorsunuz. Uniswap’ta kurulan havuzdaki AMPL fiyatı her bir arz değişimi sonrası değişiyor, bu da oynaklık yaratıyor. Halbuki Balancer’da yeni başlatılan “[Akıllı Havuz](https://pools.balancer.exchange/#/smart)” ile AMPL fiyatındaki artışa ya da azalışa paralel olarak Ampleforth Akıllı Kontrat’ına havuzdaki AMPL miktarını otomatik olarak değiştirme imkanı verildi. Bu sayede bu havuzdaki AMPL fiyatı hep hedeflenen değere daha yakın seyredecek. Bu da Ampleforth’un AMPL’nin stabil para olarak kullanılması vizyonuna yardımcı olacak.

#### Sıkıntılar/riskler neler Ampleforth’da?

_**Ya bir girdabın içinde fiyat düşmeye devam ederse?**_

Ampleforth’da arz kısılması ancak fiyat belli bir seviyenin altına düştüğü zaman gerçekleşiyor. O zaman akla ilk gelen soru: Ya arz azalımından dolayı fiyat azalır ve geri yükselmez ise, bir süre sonra fiyat yükselmediği için arz biraz daha düşerse - acaba sonsuz bir döngüye girer miyiz?

|  |
| :--- |
| _Kaynak: Image by_ [_Gordon Johnson_](https://pixabay.com/users/gdj-1086657/) _from_ [_Pixabay_](https://pixabay.com/) |

Bitcoin ya da her tür token için aslında benzer bir risk söz konusu. Fiyat düşünce panik başlar, satışlar artar, sonra fiyat daha da düşer, daha da panik olur gibi.. Ancak geçmişte pek çok kez benzer düşüşleri yaşasa da, Bitcoin sonunda toparlandı. Ampleforth’da da bunu daha dramatik yaşama ihtimali var gibi görünüyor. Sadece fiyat değil, elinizdeki adet de azalıyor. Tamamen farklı alışık olmadığımız bir sistem deneyi.

Fiyatın sonrasında geri geleceğine düşünenlerin argümanı şu: Öncelikle AMPL’deki azalışlara denk gelecek arz değişimleri \(rebase de deniyor buna\) günlük olarak hesaplansa da, artışlar 10 günlük bir vade içinde yapılıyor. Yani %10’luk bir artış, her gün %1’lik bir arz artışı demek.

Fiyatın ve arzın birlikte düşmesi durumunda aslında tüm sistemin değeri dramatik olarak düşmüş olacak - dolayısı ile bu dışarıdan izleyenlerde ucuza alım fırsatı imkanı doğuracak. Öte yandan tokeni elinde tutan kişilerin fiyatın bu kadar düşmesi halinde ellerindeki ürünleri ucuzdan satma yerine beklemeyi tercih edeceği düşünülüyor - [aynı geçmişte Bitcoin’de olduğu gibi](https://coincodex.com/article/2703/top-5-largest-bitcoin-crashes-in-history/). **Dolayısıyla sisteme güven çok kritik ve Ampleforth’un da bu güveni inşa edebilmesi için zamana ihtiyaç var.**

|  |
| :--- |
| _BTC’nin tarihindeki yaptığı dipler. Kaynak:_ [_coincodex_](https://coincodex.com/article/2703/top-5-largest-bitcoin-crashes-in-history/) |

AMPL yatırımcısının token ile ilgili değerlendirme yaparken bakması gereken temel endikatör, diğer bütün tokenların aksine, token fiyatı değil, tüm AMPL ağının toplam değeri olmalı.

_**Türev enstrümanları AMPL için sorun yaratır mı?**_

AMPL ile ilgili soru işaretlerinden bir tanesi de, FTX benzeri merkezi borsalarda kote olan kripto paranın, türev işlemleri sonucunda “açığa satış” durumu. Çok aşina olmayanlar için tekrarlayalım: Açığa satış, elinizde olmayan bir hisseyi \(ya da tokeni\) sonradan yerine koymak şartıyla şimdiden satmak. Bunu özellikle fiyatın düşmesini beklediğiniz durumlarda yaparsınız. Yukarıda bahsettiğimiz gibi, AMPL denge fiyatına ulaşabilmek adına ilk aşamada tüm ağın değerini azaltan ilginç bir sisteme sahip. Açığa satışlar bu tüm ağ değerindeki değişimlerin çok daha hızlı gerçekleşmesini sağlayabilirler. Dolayısıyla şüphe duyanlar için yukarıdaki girdap çok daha hızlı çalışıp sistemi çökertebilir, AMPL savunucuları için ise, fiyatın hızlı düşmesi ile tekrar toparlanma hızlıca gerçekleşebilir. Hangi tarafa inanmak istersiniz? Seçim sizin.

_**Yeterli talep/adaptasyon olacak mı?**_

Ampleforth’un gelecek planları ile ilgili üç aşamadan bahsetmiştik. Başlangıç aşamasında, öyle “stabil bir para kurayım” gibi bir derdi yok. Öncelikle, kendine has dalgalanmasından dolayı ellerinde kripto para portföyü tutanlara riski dağıtacakları bir alternatif sunmak istiyor.

Eğer bu ilk aşamayı başarılı bir şekilde geçebilirse hayal ettikleri dünyada portföy yöneticileri AMPL’deki fiyat değişimlerinde hemen kâr fırsatı görüp harekete geçecekler ve paranın değerini hedef seviyelere getirecekler. Bir yandan da ellerinde tuttukları AMPL’leri rezerv para olarak kullanıp başka paraları borç alabilecek ve başka yatırımlara girecekler. Neden AMPL’yi yeni yatırımlarda kullanmayıp, başka para borç alacaklar? Çünkü AMPL’nin değer olarak aynı kalsa da talebin artması durumunda portföylerinde oluşacak artışları kaçırmak istemeyecekler. Bunun yerine AMPL’yi teminat gösterip örneğin Tether borçlanmak işlerine gelecek. Aynı zamanda AMPL değeri çok az değişen bir para olduğu için, borçlanma anlamında iyi bir teminat olacak. Örneğin MakerDAO’da kredi almak için %150 değerinde ETH teminat verilirken \(ETH çok riskli olduğu için\) AMPL için bu teminat oranı çok daha düşük belirlenecek.

Üçüncü aşama ise AMPL değerinin iyice stabil hale gelmesi nedeniyle, yalnızca arbitraj yapıp para kazanmak isteyen portföy yöneticilerinin değil, alışverişlerde kullanmak üzere geniş kitlelerin de ilgisini çekecek hale gelmesi.

Yukarıdaki üç aşamanın hepsi yaygınlaşma ve adaptasyon üzerine kurulu. Bu adaptasyon gerçekleşecek mi? En büyük sorun bu. Öncelikle, portföy yöneticileri önlerinde onlarca kripto içi ve dışı yatırım fırsatı dururken AMPL için zaman harcayacaklar mı? Onun fiyat hareketlerini inceleyip arzın artışlarını tahmin etmek gibi normalde başka kripto paralarda hiç uğraşmadıkları yeni parametrelere kafa yoracaklar mı? Zira yormazlar ise AMPL fiyat olarak istenen hedef aralığına gelmez. İlgi az olursa yaygınlaşma da gecikir ya da hiç olmaz. AMPL savunucuları, geçmişte Bitcoin için de benzer tereddütlerin olduğunu ama zamanın bu tip kuşkuları gidermede en iyi ilaç olduğunu düşünüyorlar.

#### Ampleforth üzerine son birkaç söz 

Ampleforth, Bitcoin sonrası ortaya çıkan kripto dünyasının geniş kitlelere yayılabilmesi için ortaya konan deneysel çözümlerden makro ekonomik para politikalarına odaklanan bir tanesi. Ekonomide teori olarak ortaya konan kavramların gerçek hayatta nasıl gelişeceğini göstermesi açısından ilginç bir deney. 

Ampleforth diğer başka DeFi girişimlerine göre oldukça yeni bir proje - ekip her ne kadar iki yıldır bir arada olsa da asıl çıkışlarını DeFi’a olan ilginin arttığı Temmuz 2020’den itibaren yaşadılar. Eğer önümüzdeki aylarda büyük bir sorun yaşamaz ve kullanımı ekibin de çabaları ile gelişirse başarı olma ihtimalini konuşabileceğimiz bir proje. Gördüğümüz kadarıyla yeni ve küçük bir ekip ile oldukça büyük bir yükün altına girmiş durumdalar. Balancer ile yapılan havuz benzeri yenilikler, adaptasyonu artıracak ancak ekibin kaynaklarını da zorlayacak deneyler. Güçleri, nefesleri yetecek mi bekleyip görelim.

##  <a id="sonu&#xE7;"></a>

\_\_

