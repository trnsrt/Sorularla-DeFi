# DeFi'deki yüksek işlem ücretlerine dikkat!

DeFi dünyasında ilk adım olan cüzdanı kurduktan ve ilk tokenleri kripto para borsasından aldıktan sonra; sıra bu dünyada işlem yapmaya geldiğinde nelere dikkat etmek gerekir, gelin birlikte üzerinden geçelim:

### Cüzdanı bağladık ya sonra?

Kripto paranızı bir borsadan kendi cüzdanınıza çektikten sonra, dilediğiniz DeFi protokolünde rahatça gezebilir, bakiyenizi görerek yapabileceğiniz işlemleri seçebilirsiniz. İşlemi seçtikten sonrasında dikkat etmeniz gereken kritik birkaç özellik var:

### Blokzincirde işlem yapmak ne demek?

Blokzincir üzerinde işlem yapmak demek, o blokzincir üzerindeki blok kapasitesini kullanmak demek. Bitcoin blokzinciri her 10 dakikada bir blok oluşturuyor. Dolayısıyla yazılmak istenen işlemler, bu blok içinde girebilmek için birbirleri ile yarışıyorlar. Eğer o sırada fazla işlem yapılmıyor ise bir sorun yok. Hemen hemen her istenen işlem, madenciler tarafından toplanıp zincire yazılıyor.

Peki ya çok fazla işlem varsa? İşte o zaman serbest piyasa ekonomisi devreye giriyor. Madenciler, seçim hakkına sahip oluyorlar. Neye göre seçim yapıyorlar o zaman? Kendileri için en kârlı olan işlemlere göre tabii.

Ethereum, Bitcoin’den daha sonra kurulmuş bir zincir olarak, teknolojik anlamda daha fazla yenilik içeriyor. Bunlardan biri; blokların Bitcoin olduğu gibi 10 dakika yerine ortalama 15 saniyede bir hazırlanması. Bu özellik, Ethereum’un daha fazla blok işlem kapasitesine sahip olmasını sağlıyor.

Hemen belirtelim, burada Ethereum’un ciddi bir dezavantajı var. O da şu: Bitcoin, genel olarak uzmanlaşmış bir para. Uzmanlaştığı konu para transferi yapmak. Bu da nispeten basit bir işlem. Basit derken kastedilen, blokzincire yazılacak çok basit bir bilgi ve 10 dakikada bir oluşturulan bir blok içinde fazla yer kaplamıyor.

Ethereum ise, üzerinde karmaşık işlemlerin ve akıllı kontratların yazıldığı bir sistem. Her bir işlem, blokzincir üzerinde ciddi yer kaplayabiliyor. Bu nedenle, 15 saniyelik bloklar çok hızlı bir şekilde doluyor. Kimi işlemler, Bitcoin’den çok daha yavaş bir şekilde gerçekleşebiliyor.

### DeFi’de işlem ücretleri

Eğer daha önce Bitcoin kullandıysanız, işlem ücretlerini birkaç ABD Doları tuttuğunu görmüşsünüzdür. DeFi için ağırlıklı olaraki farklı bir blokzincir olan Ethereum kullanılıyor. Dolayısıyla DeFi ürünleri kullanırken ilk karşınıza çıkacak tedirgin edici konu işlem ücretleri olacak.

Bir DeFi platformuna geldiniz, cüzdanınızı bağladınız ve bir işlem yapmaya karar verdiniz. Öncelikle içiniz rahat olsun, cüzdanınız sizden onay almadan herhangi bir işlem yapmaz. Ancak, işlem için onay vermeden önce ne kadar ücret ödeyeceğinize dikkat etmekte fayda var.

### İşlem ücreti nasıl ortaya çıkıyor?

DeFi’de daha doğrusu Ethereum blokzinciri üzerinde sabit ücret diye bir özellik yok. Herhangi bir noktada yapacağınız işlemin ücreti ile bir sonraki işlem ücretinin aynı olması neredeyse imkansız. Neden? Nedenini anlamak için işlem ücretini oluşturan dinamiklere göz atmakta fayda var.

Genel olarak işlem ücretini belirlerken, üç farklı dinamik çalışıyor:

1. **İşlemin karmaşıklığı \(ya da büyüklüğü\)**: Yukarıda da yazdığımız gibi, bir işlem ne kadar karmaşık ise blokzincir üzerinde o kadar fazla yer kaplıyor. En basit işlem, bir kişiden diğerine ETH transfer etmek. Daha karmaşıkları işlem için birkaç farklı akıllı kontrat kullanınca ortaya çıkıyor. Her bir akıllı kontratın yaptığı işlem ne kadar fazla ise, zincirde kaplayacağı yer de o kadar artıyor. Kullanıcı olarak bu konuda alabileceğiniz bir önlem yok.
2. **Yoğunluğa bağlı değişen birim işlem maliyeti:** Ethereum blokzinciri tek. Burada işlem yapmak isteyen binlerce kullanıcı var. Kimi zaman, örneğin, fiyatlarda dalgalanmalar olduğunda işlem yapmak isteyenlerin sayısı bir anda artabiliyor. Sistem bir nevi mezat yöntemi ile çalıştığı için, birim maliyet çok hızlı bir şekilde arşa çıkabiliyor.
3. **İşlemi gerçekleştirme hızı:** İşlem ücretini belirleyen son kriter, kullanıcının bu işlemi ne kadar hızlı yapmak istediği. Eğer aceleniz varsa, normalden daha yüksek bir ücret ödeyerek o işlemin kuyrukta öne geçmesini sağlayabilirsiniz. Ama ‘yok, o kadar yüksek işlem ücreti veremem’ diyorsanız o zaman yavaş hız seçip, sabırla bekleyebilirsiniz \(ama ücreti çok düşük seçerseniz, uzun süre beklemeye razı olmalısınız\)

### Çok karmaşık görünüyor. Kullanıcı olarak ne yapabilirim?

Öncelikle yukarıdaki teknik detaylar sizi korkutmasın. Herhangi bir hesaplama yapmanıza gerek yok. Elektronik cüzdanınız size gerekli alternatifleri ve her bir alternatifin ücretini ortaya çıkaracak.

Örneğin Metamask, herhangi bir işlem yapmak istediğinizde onay butonu ile birlikte size yavaş, normal ve hızlı olarak üç farklı seçenek sunuyor. Özellikle yüksek işlem ücretleri söz konusu olduğunda bu üç farklı seçeceğin birbirine yakın olduğunu görebilirsiniz. Daha ileri seviye kullanıcı iseniz, bu üç seçenek yerine, ‘advanced/ileri’ sekmesine basarak ücreti kendiniz belirleme şansınız var.

Peki neler yapabilirsiniz? Öncelikle işleminizin ne kadar acil olduğunu düşünerek farklı stratejiler geliştirebilirsiniz:

Eğer satın almak istediğiniz bir tokenin değerinin ucuzladığını ve fırsatı kaçırmamak gerektiğini düşünüyorsanız hemen işlem yapmak isteyebilirsiniz. O zaman yüksek işlem ücretine razı olabilirsiniz.

Eğer uzun vadeli bir işlem yapıyorsanız \(örneğin staking yapacaksanız\), o zaman ‘yavaş’ göndermek isteyebilirsiniz ya da ileri sekmesinden daha da düşük bir birim maliyet seçebilirsiniz.

Bir diğer seçenek, işlemi o an için bekletip, maliyetlerin daha düşük olduğu bir başka zaman dilimini seçmek olabilir. Örneğin, blokzinciri çok kullanan ABD piyasaları için gece geç saatler \(Türkiye için sabah 11:00 ile 14:00 saatleri\) ücretler nispeten daha düşük olabiliyor. Birim maliyetleri ethgastation.info adresinden takip edebilirsiniz.

Bunun yanında, son zamanlarda sıkça kullanılmaya başlayan ikinci seviye çözümler kullanmak da kimi zaman faydalı olabilir. İkinci seviye çözümler, 'bir işlemin gerçekleşmesi için yapılması gereken işlemlerin büyük bir kısmını blokzincir dışında yapıp, sadece işlem sonuçlarını topluca blokzincire yazmak' şeklinde basitleştirebileceğimiz bir yöntem ile işlem ücretlerini oldukça ucuzlatabiliyorlar.

