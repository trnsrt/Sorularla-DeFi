# DeFi dünyasına girmek için ilk atılacak adımlar neler?

Günümüz finans dünyasının, son yıllarda kullanıcılarına sunduğu olanaklar müthiş. Bir zamanlar, en ufak bir işlem için banka şubesine taşınmamız gerekirken, internet ve mobil araçlar sayesinde artık her işlem elimizin altında saniyeler içinde yapılabiliyor.

Son zamanlarda yeni yeni başlayan DeFi yani merkeziyetsiz finans hareketi ise, işte bu yenilikleri bir üst seviyeye taşımaya aday. “Zaten her istediğimi hızlıca yapabiliyorum, başka yeniliğe ihtiyaç var mı?” diye düşünebilirsiniz. Ancak, DeFi belki de şu an farkında bile olmadığınız yepyeni ihtiyaçları karşılamak için kapımızı çalıyor.

Bu bölümde, gün geçtikçe önemi artacak olan DeFi dünyasını ve kullanıcı olarak bu dünyaya girmek için gerekli adımları konuşacağız.

### DeFi’ya girmeden önce ilk gereken kriptoparaya sahip olmak

En başından başlarsak; DeFi dünyasını kullanmak için kullanıcının kriptoparası olmak zorunda. Bu kripto para, şu an için ağırlıklı olarak Ethereum blok zincirinin parası ETH; ama yakın gelecekte başka paralar da aynı işi görebilir.

Kullanıcı, kripto paraya sahip olabilmek için de bir kripto para borsasına üye olmalı. İşte bu nedenle, kripto dünyasına ilk giriş aşaması, aslında klasik dünyaya oldukça yakın. Herhangi bir kripto para alımı için bir kripto para borsası kullanırken, kişi yine belirli bürokratik süreçlerden geçmek zorunda. Rekabetin de etkisi ile borsalar bu süreci kolaylaştırmak için ellerinden geleni yapsalar da, henüz ilk kripto parasını alırken “çok basit bir süreçti” diyene rastlamadım açıkçası.

### DeFi gelecek tüm dertler bitecek mi?

Maalesef her şey toz pembe değil bu dünyada. Örneğin, DeFi’ye ilk adımı atmak oldukça zor ve zahmetli. Komisyonlar yüksek, kullanıcı arayüzlerinin hâlâ gelişmeye ihtiyacı var. Bütün bunların temel nedeni; DeFi dünyasının henüz emeklemeye başlamasının üzerinden daha bir yıl bile geçmemiş olması.

Daha önemlisi, kullanıcıların aşması gereken zihinsel bariyerler var. Bir bankaya ya da finansal kuruma varlık emanet etmek kolay. Şubeleri var, çalışanları var. Sıkıntı olduğunda aranabilecek müşteri danışma hatları var. DeFi’de ise öyle değil. Kullanıcı, bilmediği bir sitede, daha önce hiç duymadığı bir yazılımın, kendine ait bir varlığı alıp işlem yapmasına izin veriyor. İlk işlemini yaparken eli titremeyen var mıdır, merak ediyorum.

Öncelikle, DeFi’nin klasik finansa göre en önemli avantajı ile başlayalım:

### DeFi’nin en büyük avantajı ne?

DeFi’nin, aslına bakarsanız tüm kripto dünyasının, klasik finansa göre en kritik avantajı; **gücü kullanıcıya vermesi**.

![](../.gitbook/assets/040105-defi_dunyasina_adim_atacaklara-man-1069219_1920.jpg)

_Image by_ [_Rudy and Peter Skitterians_](https://pixabay.com/users/skitterphoto-324082/) _from_ [_Pixabay_](https://pixabay.com/)\_\_

Bu ne demek? Kullanıcıların, yani bireylerin, dijital varlıklara “tam anlamıyla sahip olması” demek. Biraz daha açarsak; bu, klasik dünyada, iş görebilmek için varlıklarını aracılara emanet etmek zorunda kalan bireylerin, bu aracıların onlara getirdiği kısıtlamalardan tamamen kurtulmaları anlamına geliyor.

Nedir bu kısıtlamalar? Örneğin, varlığınızı emanet ettiğiniz ya da işlem yapmak istediğiniz klasik finans alanındaki bir kurumun, sizi önce bir finansal yeterlilikten geçirmesi. Belki bu satırları okuyan bizleri çok etkilemiyor olsa da, realite olarak birçok kişiyi müşteri olarak kabul etmemesi ya da işleminizi gerçekleştirmek için sabah 9’dan akşam 5’e kadar izin vermesi. Bir başka örnek olarak; varlığınızı başka bir kuruma geçirmek istediğinizde, o başka kurumun sizi kabul etmesi için onlarca sayfa doküman imzalamak zorunda olmanız. Kısacası; **size hizmet veren kurumun, bu hizmet karşılığı sizi adeta esir alması**.

İşte, gücün bireyden çok hizmet veren kurumda olması, mevcut finansal sistemlerin en büyük handikapı. Kullanıcılar, kendilerine DeFi tarafından yavaş yavaş sunulan bu gücün tadına vardıklarında, bir daha arkalarına bakacaklar mı? Muhtemelen hayır.

Peki, bu gücü nasıl kullanıcıya verecek? DeFi'nin iki temel özelliği var: Birincisi, kişi ayırt etmeden, herkesin istediği anda girip çıkabileceği kolaylıkta bir sistem olması. İkincisi ise, içindeki her tür ürün ve platformun birbiri ile uyumlu bir şekilde beraberce kullanılabilmesi.

Burada şimdilik duralım ve eskilerin deyimi ile ‘teybi biraz daha başa saralım’. Öncelikle, kullanıcı DeFi dünyasına girmeden önce nelere ihtiyaç duyar? Gelin birlikte bakalım. 

### Sonuç

Bu ilk aşamayı geçip, bir süre alım-satım yapan bireyler, yavaş yavaş kripto dünyasının kendilerine verdiği gücü keşfetmeye başlıyorlar. Bahsettiğim güçlerden ilki, borsada tuttukları kripto parayı kendilerine ait elektronik cüzdanlara çekebilme hakkı. Aslında bu, aynı zamanda, DeFi dünyasına geçebilmek için ilk yapılması gereken hamlelerden biri, hatta birincisi. Bu ilk adım önemli, o nedenle gelin bir sonraki bölümde elektronik cüzdanlar konusuna daha detaylı bakalım.

### 

