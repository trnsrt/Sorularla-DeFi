# DeFi dünyasına girmek için ilk atılacak adımlar neler?

Günümüz finans dünyasının, son yıllarda kullanıcılarına sunduğu olanaklar müthiş. Bir zamanlar, en ufak bir işlem için banka şubesine taşınmamız gerekirken, internet ve mobil araçlar sayesinde artık her işlem elimizin altında saniyeler içinde yapılabiliyor.

Son zamanlarda yeni yeni başlayan DeFi yani merkeziyetsiz finans hareketi ise, işte bu yenilikleri bir üst seviyeye taşımaya aday. “Zaten her istediğimi hızlıca yapabiliyorum, başka yeniliğe ihtiyaç var mı?” diye düşünebilirsiniz. Ancak, DeFi belki de şu an farkında bile olmadığınız yepyeni ihtiyaçları karşılamak için kapımızı çalıyor.

Bu bölümde, gün geçtikçe önemi artacak olan DeFi dünyasını ve kullanıcı olarak bu dünyaya girmek için gerekli adımları konuşacağız.

### DeFi’ya girmeden önce ilk gereken kriptoparaya sahip olmak

En başından başlarsak; DeFi dünyasını kullanmak için kullanıcının kriptoparası olmak zorunda. Bu kripto para, şu an için ağırlıklı olarak Ethereum blok zincirinin parası ETH; ama yakın gelecekte başka paralar da aynı işi görebilir.

Peki, bu paralara nasıl ulaşabilir kullanıcı? Öncelikle elindeki itibari paraları \(yani devletler tarafından basılan paralar\), kriptoparaya çevirmesi gerekiyor. Bunu ise merkezi kriptopara borsaları ile yapabilir. Kendisine ait bir banka hesabından, merkezi bir kriptopara borsası hesabına itibari parasını gönderir; sonrasında o borsanın sunduğu kriptoparalardan satın alabilir.

DeFi dünyası, ağırlıklı olarak Ethereum blokzinciri üzerine kurulu olduğu için, DeFi ürünlerinde bu blokzincirin parası olan ETH en sık karşılacağınız ve en likit para. Bunun yanında, USDT \(Tether\) ve USDC de ABD dolarına çıpalanmış stabil paralar olarak rağbet görüyorlar. Kullanıcı, ilk adım olarak hemen hemen tüm borsalarda bulunan bu tokenler ile yatırıma başlayabilir.

Bu ilk aşamayı geçip, bir süre alım-satım yapan bireyler, yavaş yavaş kripto dünyasının kendilerine verdiği gücü keşfetmeye başlıyorlar. Bahsettiğim güçlerden ilki, borsada tuttukları kripto parayı kendilerine ait elektronik cüzdanlara çekebilme hakkı. Aslında bu, aynı zamanda, DeFi dünyasına geçebilmek için ilk yapılması gereken hamlelerden biri, hatta birincisi. Bu ilk adım önemli, o nedenle gelin bir sonraki bölümde elektronik cüzdanlar konusuna daha detaylı bakalım.

